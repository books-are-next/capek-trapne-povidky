<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Otcové">
    <meta name="apple-mobile-web-app-capable" content="yes">
    <title>Otcové</title>
    <link rel="stylesheet" href="./style/style.min.css" media="screen" integrity="sha256-kLn3PZddR8vqDB7zKTFlNrX7m+rBBZsi0JDkwtU4c+U=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Karel Čapek: Trapné povídky">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Trapné povídky">
    <meta property="og:title" content="Trapné povídky">
    <meta property="og:type" content="book">
    <meta property="og:book:author" content="Karel Čapek">
    <meta property="twitter:title" content="Karel Čapek: Trapné povídky">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./trapne_povidky_005.html">
    <link rel="next" href="./trapne_povidky_007.html">
    <meta name="nb-order" content="2">
    <link rel="self" href="trapne_povidky_006.html">
    <meta name="nb-identifier" content="capek-trapne-povidky-21ba912">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1658" data-nb-chars="9994">
    <nav role="doc-toc">
      <ul class="plain section">
        <li><a href="trapne_povidky_005.html">Předmluva</a></li>
        <li><a href="trapne_povidky_006.html">Otcové</a></li>
        <li><a href="trapne_povidky_007.html">Tři</a></li>
        <li><a href="trapne_povidky_008.html">Helena</a></li>
        <li><a href="trapne_povidky_009.html">Na zámku</a></li>
        <li><a href="trapne_povidky_010.html">Peníze</a></li>
        <li><a href="trapne_povidky_011.html">Surovec</a></li>
        <li><a href="trapne_povidky_012.html">Košile</a></li>
        <li><a href="trapne_povidky_013.html">Uražený</a></li>
        <li><a href="trapne_povidky_014.html">Tribunál</a></li>
        <li><a href="trapne_povidky_015.html">Ediční poznámka</a></li>
        <li><a href="trapne_povidky_016.html">Život a doba spisovatele Karla Čapka v datech</a></li>
        <li><a href="trapne_povidky_017.html">První vydání knih Karla Čapka</a></li>
        <li><a href="trapne_povidky_018.html">Poznámky pod čarou</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./trapne_povidky_005.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="6"><span class="idea" data-nb-ref-number="1" id="idea1" data-nb-words="1" data-nb-chars="6">Otcové</span></h1>
        <section>
          <p class="chunk" data-nb-ref-number="2" data-nb-words="87" data-nb-chars="560"><span class="idea" data-nb-ref-number="2" id="idea2" data-nb-words="87" data-nb-chars="560">Od&nbsp;rána svítilo náměstí jako jediná horká kamenná plotna pod bezoblačným nebem. Bílé štíty s&nbsp;podloubími, v&nbsp;oknech kvetou kakty a&nbsp;geránie, zrzavý psík se&nbsp;oklepává na&nbsp;dlažbě. Mračná průčelí bohatých domů dýší chladem do&nbsp;planoucího dne; blahobytné šero vyzírá z&nbsp;nitra velikými temnými tabulemi zavřených oken. Před domem lékárníkovým spí bernardýn jako sfinga. Je&nbsp;ticho, je&nbsp;vždy ticho na&nbsp;tomto náměstí; ticho dešťů, ticho poledního žáru, ticho nedělí, ticho dnů práce. Jako ohromný a&nbsp;strmý koráb trčí kostel do&nbsp;středu náměstí. Tudy chodívalo děvčátko, pokud žilo.</span></p>
          <p class="chunk" data-nb-ref-number="3" data-nb-words="90" data-nb-chars="528"><span class="idea" data-nb-ref-number="3" id="idea3" data-nb-words="90" data-nb-chars="528">Zemřelo, a&nbsp;nikdy malé město nevidělo bolesti větší, než byla bolest jejího otce. V&nbsp;posledních dnech už&nbsp;neopouštěl pelesti jejího lůžka; jenom když spala, stál u&nbsp;okna a&nbsp;díval se&nbsp;do&nbsp;náměstí. Tudy s&nbsp;ní&nbsp;chodíval, pokud žila, vodil se&nbsp;s&nbsp;ní&nbsp;za&nbsp;ruku a&nbsp;hovořil; lékárníkův bernardýn vždy ometl zem svým těžkým chvostem a&nbsp;vstal, aby ho&nbsp;mohla pohladit. Starý lékárník sáhl do&nbsp;skleněné nádoby a&nbsp;dal jí&nbsp;hrst šedivých prsních cukrátek. Děvčátko je&nbsp;pak s&nbsp;odporem vyplivovalo, a&nbsp;její ubohé prsty zůstávaly ještě dlouho potom umazané a&nbsp;lepkavé.</span></p>
          <p class="chunk" data-nb-ref-number="4" data-nb-words="112" data-nb-chars="636"><span class="idea" data-nb-ref-number="4" id="idea4" data-nb-words="112" data-nb-chars="636">Tudy s&nbsp;ní&nbsp;chodíval dolů a&nbsp;k&nbsp;řece. Bála se&nbsp;některých domů a&nbsp;nikdy neřekla proč; bála se&nbsp;lidí a&nbsp;zlých psů, studní s&nbsp;okovy, mostů, žebráků a&nbsp;koní; bála se&nbsp;řeky a&nbsp;strojů. Při každém záchvěvu bázně sevřela ruku svého otce, a&nbsp;on&nbsp;odpovídal silným stiskem ochrany: Neboj se, jsem tu. Tudy s&nbsp;ní&nbsp;chodíval lesní procházkou, kutálel šišky po&nbsp;svahu a&nbsp;nutil se&nbsp;do&nbsp;žertu; to&nbsp;dítě se&nbsp;nikdy na&nbsp;nic neptalo. Každý je&nbsp;znal: on, vážný otec, tlustý, skloněný a&nbsp;starostlivý; ona, nehezky nastrojené šestileté děvčátko světlých vlasů a&nbsp;hubených líček. Děti za&nbsp;ní&nbsp;křičely „nedomrlá“; tu&nbsp;on&nbsp;zrudnul, trpěl a&nbsp;chodil pak žalovat rodičům. To&nbsp;byly jejich procházky.</span></p>
          <p class="chunk" data-nb-ref-number="5" data-nb-words="132" data-nb-chars="817"><span class="idea" data-nb-ref-number="5" id="idea5" data-nb-words="132" data-nb-chars="817">Bernardýn vstal a&nbsp;ohlížel se. Stonala tři týdny a&nbsp;umřela. Několik žebraček už&nbsp;stojí před domem smutku; pohřební hosté se&nbsp;scházejí, pekou se&nbsp;chvíli na&nbsp;náměstí a&nbsp;pak vejdou. Už&nbsp;čeká hudba a&nbsp;ministranti s&nbsp;křížky a&nbsp;svítilnami, čtyři dělníci z&nbsp;otcovy dílny v&nbsp;nových černých šatech nesou máry ověšené dlouhým suknem, jdou bílé družičky, polo rozpačité a&nbsp;polo potěšené, přichází sbor s&nbsp;notami pod pažím, veliké smějící se&nbsp;slečny, světlé šaty a&nbsp;kytice; pomalu schází se&nbsp;honorace města v&nbsp;dlouhých černých kabátech a&nbsp;hedvábných sukních, těžké cylindry, vážné a&nbsp;slavnostní tváře; přichází celé město, protože v&nbsp;něm otec zaujímá statky a&nbsp;hodnosti. Konečně děkan a&nbsp;ještě dva kněží s&nbsp;bílými ornáty na&nbsp;znamení nebeské radosti. Nahoře ve&nbsp;velikém salonu leží děvčátko, věneček na&nbsp;plavých vlasech a&nbsp;ve&nbsp;voskových ručkách zlomenou svíci.</span></p>
          <p class="chunk" data-nb-ref-number="6" data-nb-words="98" data-nb-chars="636"><span class="idea" data-nb-ref-number="6" id="idea6" data-nb-words="98" data-nb-chars="636">Je&nbsp;ticho na&nbsp;náměstí a&nbsp;bernardýn uléhá s&nbsp;hlavou zdviženou k&nbsp;utichlému domu. Tu&nbsp;nese se&nbsp;otevřeným oknem silný hlas kněze: „Sit nomen Domini.“ Žebračky padají na&nbsp;kolena. „Laudate, pueri, Dominum: laudate nomen Domini.“ Mužský sbor vpadá: „Sit nomen Domini benedictum.“ Žebračky před domem spustí huhlavou, zmatenou modlitbu, z&nbsp;níž pomalu se&nbsp;rodí slova otčenáše. „Hic accipiet,“ zpívá mocný hlas děkanův. „Kyrie eleison.“ „Christe eleison.“ „Kyrie eleison. Et&nbsp;ne&nbsp;nos inducas in&nbsp;tentationem.“ „Sed libera nos a&nbsp;malo.“ Bernardýn se&nbsp;svěšeným ohonem prchá domů. „Oremus.“ Je&nbsp;ticho v&nbsp;domě, že&nbsp;i&nbsp;žebračky umlkly. Jen kašna zurčí prostřed náměstí.</span></p>
          <p class="chunk" data-nb-ref-number="7" data-nb-words="51" data-nb-chars="278"><span class="idea" data-nb-ref-number="7" id="idea7" data-nb-words="51" data-nb-chars="278">Zemřelo děvčátko, bylo slabé a&nbsp;ani ne&nbsp;krásné; bálo se&nbsp;širého náměstí, bálo se&nbsp;velkého psa i&nbsp;kašny, jež pro ni&nbsp;neměla dna, šlo životem vedouc se&nbsp;za&nbsp;ruku svého otce, zastonalo v&nbsp;jeho náručí, a&nbsp;nyní tedy chvalte jméno Páně, že&nbsp;zemřelo v&nbsp;ubohých šesti letech, aby se&nbsp;stalo andílkem.</span></p>
          <p class="chunk" data-nb-ref-number="8" data-nb-words="84" data-nb-chars="555"><span class="idea" data-nb-ref-number="8" id="idea8" data-nb-words="84" data-nb-chars="555">Planoucím náměstím postupuje černý průvod: ministranti s&nbsp;kříži a&nbsp;svítilnami, kvílivá hudba, družičky s&nbsp;věnečkem rozmarýny a&nbsp;zlomenou svíčkou na&nbsp;polštářích, kněží s&nbsp;hořícími svícemi, a&nbsp;nyní sama rakvička, lehounká přes všechnu nádheru, tuhé, široké stuhy, voskové věnce a&nbsp;pentle z&nbsp;černého flóru, sehnutý otec s&nbsp;tváří jakoby smazanou žalem, bledá, drobná matka pod černým závojem, pak lidé, černí a&nbsp;zasmušilí, s&nbsp;lysinami ve&nbsp;slunci, s&nbsp;bílými kapesníky, pomalý a&nbsp;šeptající dav, a&nbsp;vzadu, jako oddělený a&nbsp;mumlající ostrov, žebračky se&nbsp;svou nekonečnou modlitbou.</span></p>
          <p class="chunk" data-nb-ref-number="9" data-nb-words="78" data-nb-chars="451"><span class="idea" data-nb-ref-number="9" id="idea9" data-nb-words="78" data-nb-chars="451">Vyprahlým úvozem stoupá průvod na&nbsp;kalvárii lidských bolestí. Za&nbsp;nahou zdí leží nový hřbitov, bílý a&nbsp;suchý, písčitá země mrtvých, ze&nbsp;které nevyrostlo nic než bílé kříže, lilie z&nbsp;plechu a&nbsp;vychrtlá věž pohřební kaple. Všechno holé a&nbsp;vybělené jako kosti. Bílé a&nbsp;mrtvé poledne. Bílá, palčivá cesta. Malá rakvička se&nbsp;sune výše a&nbsp;táhne za&nbsp;sebou černý zástup; malá rakvička, malá smrtka v&nbsp;bílých šatech a&nbsp;s&nbsp;přelomenou svící; tudy chodila ruku v&nbsp;ruce s&nbsp;otcem –</span></p>
          <p class="chunk" data-nb-ref-number="10" data-nb-words="58" data-nb-chars="324"><span class="idea" data-nb-ref-number="10" id="idea10" data-nb-words="58" data-nb-chars="324">– Chudák, měl ji&nbsp;tak rád! Pozdě se&nbsp;oženil a&nbsp;čekal na&nbsp;první dítě; a&nbsp;pak, vždyť to&nbsp;víte, přišel sem nový regenschori a&nbsp;pobláznil jeho paní. Celé město o&nbsp;tom ví. Proto se&nbsp;narodila rusá holčička tmavovlasým rodičům; byla celá po&nbsp;tom muzikantu varhaníkovi, jako by&nbsp;mu&nbsp;z&nbsp;oka vypadla. Zrovna prstem ukazovala na&nbsp;svého pravého otce.</span></p>
          <p class="chunk" data-nb-ref-number="11" data-nb-words="50" data-nb-chars="279"><span class="idea" data-nb-ref-number="11" id="idea11" data-nb-words="50" data-nb-chars="279">Lehounká rakvička se&nbsp;změnila nejspíše v&nbsp;olovo; nosiči se&nbsp;zastavují a&nbsp;skládají máry na&nbsp;zemi. Ano, právě až&nbsp;sem chodila se&nbsp;svým otcem; tady usedli a&nbsp;dívávali se&nbsp;dolů na&nbsp;silnici s&nbsp;komediantskými vozy, selskými koleskami a&nbsp;bryčkami, dívali se&nbsp;odtud do&nbsp;ulic a&nbsp;hádali, kdo to&nbsp;tam jde –</span></p>
          <p class="chunk" data-nb-ref-number="12" data-nb-words="72" data-nb-chars="394"><span class="idea" data-nb-ref-number="12" id="idea12" data-nb-words="72" data-nb-chars="394">Celé město vědělo, za&nbsp;kým běhá jeho paní, jen on&nbsp;byl slepý; měl své dítě, světlovlasou a&nbsp;bledookou holčičku, s&nbsp;níž se&nbsp;piplal, zatímco jeho paní běhala a&nbsp;dělala žárlivé výstupy každé slečince, kterou její muzikant učil tlouci do&nbsp;kláves. Konečně se&nbsp;s&nbsp;ní&nbsp;musil rozejít, neměl-li pro ni&nbsp;ztratit všechny své hodiny; ještě pak každému, kdo si&nbsp;o&nbsp;to&nbsp;řekl, dával číst její dopisy, a&nbsp;řekl si&nbsp;o&nbsp;to&nbsp;každý –</span></p>
          <p class="chunk" data-nb-ref-number="13" data-nb-words="50" data-nb-chars="287"><span class="idea" data-nb-ref-number="13" id="idea13" data-nb-words="50" data-nb-chars="287">Hudba znovu kvílí rozryvným pochodem a&nbsp;pomalý průvod za&nbsp;hlaholu zvonů se&nbsp;těžce sune nahoru. Malá paní pod závoji, se&nbsp;rty ostře sevřenými klopýtá o&nbsp;kraj sukní; drží se&nbsp;rovně, aby čelila všem těm pohledům, dříve než se&nbsp;zase zavře doma s&nbsp;nekonečným vyšíváním u&nbsp;okna, bledá samotou a&nbsp;záštím.</span></p>
          <p class="chunk" data-nb-ref-number="14" data-nb-words="72" data-nb-chars="413"><span class="idea" data-nb-ref-number="14" id="idea14" data-nb-words="72" data-nb-chars="413">Ano, nechal ji&nbsp;tehdy, a&nbsp;tak tu&nbsp;zůstala s&nbsp;tím dítětem, jež se&nbsp;jí&nbsp;chladně protivilo, a&nbsp;se&nbsp;svým mužem, který už&nbsp;neměl smyslu než pro to&nbsp;neživé děvčátko, jež nebylo jeho. Přilnul k&nbsp;němu celou svou těžkomyslnou náklonností; a&nbsp;malé město už&nbsp;ani nevědělo, má-li se&nbsp;smát či&nbsp;má-li ho&nbsp;politovat, když je&nbsp;vyváděl, směšně nastrojené, bledé a&nbsp;vyjevené, ven z&nbsp;chladných pokojů domu na&nbsp;náměstí. Vtom umlkly zvony krátkým úderem.</span></p>
          <p class="chunk" data-nb-ref-number="15" data-nb-words="85" data-nb-chars="520"><span class="idea" data-nb-ref-number="15" id="idea15" data-nb-words="85" data-nb-chars="520">Malá rakvička tluče na&nbsp;bránu věčnosti. Odpočívá na&nbsp;prknech nad otevřeným hrobem prostřed velikého, němého zástupu; v&nbsp;mrtvém tichu jen sbor šustí notami a&nbsp;děkan listuje pomalu v&nbsp;černé knížce. V&nbsp;davu zaplakalo dítě. Hubený stín věže přetíná palčivý úhor mrtvých. Teprve rok tu&nbsp;pochovávají; a&nbsp;snad je&nbsp;ten hřbitov příliš veliký, snad ho&nbsp;nikdy nenaplníme, snad nikdy nezaroste, snad musí navěky zůstat tak prázdný a&nbsp;holý. Zástup těžce dýchá nepokojem. Co&nbsp;se&nbsp;to&nbsp;děje? Proč se&nbsp;nezačíná? Ticho se&nbsp;dlouží mučivě, těžce, útlačně –</span></p>
          <p class="chunk" data-nb-ref-number="16" data-nb-words="86" data-nb-chars="536"><span class="idea" data-nb-ref-number="16" id="idea16" data-nb-words="86" data-nb-chars="536">„Laudate Dominum de&nbsp;coelis, laudate eum in&nbsp;excelsis!“ „Laudate eum omnes angeli eius,“ hlaholí sbor, „laudate eum omnes virtutes eius.“ Zástup si&nbsp;oddechl. „Laudate eum sol et&nbsp;luna; laudate eum stellae et&nbsp;lumen.“ „Laudate eum coeli coelorum –“ Slabý vítr, jakoby probuzen chórem mužských hlasů, zavál úlevou do&nbsp;bledých tváří; zvedl se&nbsp;obláček kadidla, stuhy a&nbsp;věnce zašelestily a&nbsp;z&nbsp;hrobu vydechl chlad hlíny. Otec nehybně pohlíží na&nbsp;rakvičku, nakloněn, jako by&nbsp;padal; lidé se&nbsp;staví na&nbsp;špičky, aby ho&nbsp;lépe viděli: teď, teď přijde loučení.</span></p>
          <p class="chunk" data-nb-ref-number="17" data-nb-words="74" data-nb-chars="525"><span class="idea" data-nb-ref-number="17" id="idea17" data-nb-words="74" data-nb-chars="525">„Kyrie eleison.“ „Christe eleison.“ „Kyrie eleison.“ Mladý kněz rozhoupává kadidelnici; řetízky slabě chřestí, dým stoupá a&nbsp;chvěje se&nbsp;– „Oremus.“ Širé planoucí nebe strnule se&nbsp;otvírá nad bílým hřbitovem, vteřina úzkostné věčnosti, jen srdce tluče napětím strašného, velebného a&nbsp;trapného okamžiku. „Per omnia saecula saeculorum.“ „Amen.“ Krůpěje svěcené vody dopadnou na&nbsp;rakvičku, otec s&nbsp;hlasitým zaštkáním klesá na&nbsp;kolena; rakev pomalým pohybem sjíždí do&nbsp;hrobu, a&nbsp;sbor vpadá sladce, truchlivě, přidušeně chorálem „Kynul Bůh“.</span></p>
          <p class="chunk" data-nb-ref-number="18" data-nb-words="120" data-nb-chars="703"><span class="idea" data-nb-ref-number="18" id="idea18" data-nb-words="120" data-nb-chars="703">Malá paní v&nbsp;závojích poslouchá jako přibita. Příliš dobře je&nbsp;jí&nbsp;znám ten sytý, lesklý, sám sebou spokojený, ze&nbsp;sebe se&nbsp;těšící hlas. Kdysi mu&nbsp;naslouchala jinde a&nbsp;žhavě se&nbsp;rozplývala pod jeho hmotným dotekem. Celé městečko naslouchá s&nbsp;nakloněnou hlavou: to&nbsp;zpívá sám regenschori s&nbsp;první zpěvačkou sboru Marií, Venuší města, velikou kvetoucí dívkou. Z&nbsp;celého sboru je&nbsp;slyšeti jen ty&nbsp;dva hlasy. Říká se, že&nbsp;k&nbsp;němu chodí, tato Marie. Dva hlasy se&nbsp;milují a&nbsp;objímají v&nbsp;plném slunci; sám děkan naslouchá se&nbsp;zavřenýma očima, malá paní křečovitě zaplakala, modrý obláček kadidla letí k&nbsp;nebi, a&nbsp;tiše, tichounce nese se&nbsp;finále nad hřbitovem. Děkan se&nbsp;probouzí jako ze&nbsp;sna a&nbsp;sklání se&nbsp;k&nbsp;zemi. Jedna, dvě, tři hroudy.</span></p>
          <p class="chunk" data-nb-ref-number="19" data-nb-words="71" data-nb-chars="402"><span class="idea" data-nb-ref-number="19" id="idea19" data-nb-words="71" data-nb-chars="402">Jedna, dvě, tři; každý se&nbsp;tlačí k&nbsp;otevřenému hrobu, kde otec klečí na&nbsp;hromádce hlíny a&nbsp;vzlyká, jako by&nbsp;nikdy už&nbsp;nemohl přestat. Všichni hodili své tři hroudy do&nbsp;hrobu a&nbsp;rádi by&nbsp;odešli. Čekají jen, až&nbsp;otec povstane, aby mu&nbsp;podali ruku. Kněží přešlapují, je&nbsp;nutno ještě jíti do&nbsp;kaple; hrobař hlasitě zasmrkal a&nbsp;jal se&nbsp;shrnovat lopatou suchou a&nbsp;palčivou hlínu do&nbsp;hrobu. Celý zástup rozpačitě a&nbsp;fádně mlčí.</span></p>
          <p class="chunk" data-nb-ref-number="20" data-nb-words="59" data-nb-chars="357"><span class="idea" data-nb-ref-number="20" id="idea20" data-nb-words="59" data-nb-chars="357">Tu&nbsp;rozčeří se&nbsp;sbor lechtivým smíchem. Pan regenschori blýská očima, rád, že&nbsp;se&nbsp;mu&nbsp;žert povedl. Bledá Anežka zrůžověla, Matylda kouše do&nbsp;kapesníku a&nbsp;Marie se&nbsp;prohýbá nehlasným výbuchem. Regenschori si&nbsp;spokojeně pročísl knír a&nbsp;vlasy, naklonil se&nbsp;k&nbsp;Marii a&nbsp;něco jí&nbsp;zašeptal. Marie vyjekla smíchem a&nbsp;utekla. Celý zástup se&nbsp;ohlíží polo s&nbsp;úsměvem a&nbsp;polo pohoršen.</span></p>
          <p class="chunk" data-nb-ref-number="21" data-nb-words="86" data-nb-chars="498"><span class="idea" data-nb-ref-number="21" id="idea21" data-nb-words="86" data-nb-chars="498">Náhle se&nbsp;otec zvedá, chvěje se&nbsp;a&nbsp;chce něco říci. „Vám – vám všem – kteří jste mé&nbsp;jediné – milované dcerušce prokázali –“ Ale dále nemůže, zavzlyká a&nbsp;nepodávaje nikomu ruky odchází jako ve&nbsp;snách. Nastal obecný zmatek. Zatímco kněží jdou do&nbsp;kaple, zástup se&nbsp;trhá a&nbsp;rozptyluje. Někteří píší chvatně tři křížky na&nbsp;rov svých zesnulých, jiní postojí chvíli před nějakým náhrobkem a&nbsp;skoro nikdo nečeká na&nbsp;konec obřadů; jen regenschori s&nbsp;Marií a&nbsp;se&nbsp;zpěvačkami v&nbsp;hlasitém smíchu jdou na&nbsp;kůr hřbitovní kaple.</span></p>
          <p class="chunk" data-nb-ref-number="22" data-nb-words="15" data-nb-chars="84"><span class="idea" data-nb-ref-number="22" id="idea22" data-nb-words="15" data-nb-chars="84">Několik černých žen se&nbsp;modlí u&nbsp;hrobů, utírají si&nbsp;oči a&nbsp;rovnají ubohé schnoucí květy.</span></p>
          <p class="chunk" data-nb-ref-number="23" data-nb-words="11" data-nb-chars="75"><span class="idea" data-nb-ref-number="23" id="idea23" data-nb-words="11" data-nb-chars="75">Z&nbsp;otevřené kaple letí zpěv děkanův: „Benedicite omnia opera Domini Domino.“</span></p>
          <p class="chunk" data-nb-ref-number="24" data-nb-words="6" data-nb-chars="55"><span class="idea" data-nb-ref-number="24" id="idea24" data-nb-words="6" data-nb-chars="55">„Benedicite angeli Domini Domino,“ hlaholí regenschori.</span></p>
          <p class="chunk" data-nb-ref-number="25" data-nb-words="3" data-nb-chars="26"><span class="idea" data-nb-ref-number="25" id="idea25" data-nb-words="3" data-nb-chars="26">„Benedicite coeli Domino.“</span></p>
          <p class="chunk" data-nb-ref-number="26" data-nb-words="7" data-nb-chars="49"><span class="idea" data-nb-ref-number="26" id="idea26" data-nb-words="7" data-nb-chars="49">Hrobník plnými lopatami zahrabává dítě dvou otců.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./trapne_povidky_007.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>