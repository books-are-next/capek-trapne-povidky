<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Trapné povídky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">Tribunál</h2>

<p class="mlptextbez1radku">V malé staniční budově konal se soud. Přivedli
člověka, kterého chytli v okamžiku, kdy dobíjel raněného. Byl ještě mlád,
sinalý, zbrocený potem hrůzy; ze rtů rozbitých ranou pažby mu stékala krev,
kterou rozmazával po tváři úžasně potřísněnýma, až na kost odřenýma rukama. Byl
k zvracení strašný; třásl se na celém těle, špinavý, podlý a ubohý až do
nelidství.</p>

<p class="mlptext">Předsedající důstojník mu kladl otázky. Člověk neodpovídal.
Neřekl ani svého jména. Těkal jen očima v šílenosti úděsu a zášti. Pak
vypovídali vojáci, hlučně, se mstivou chutí. Případ byl ostatně jasný: dorazil
vojáka raněného a stahoval mu náramek s hodinkami. Předsedající bubnoval prsty
na stůl, na němž ještě včera klapal Morseův aparát; nebylo dále nač se tázat. „Na
základě stanného práva,“ řekl tedy, „odsuzuju toho člověka k zastřelení.
Odveďte ho!“ – Člověk nechápal ani slova; nechal se odvádět potahuje a utíral
si rty krvavýma rukama. Bylo po soudu.</p>

<p class="mlptext">Předsedající důstojník odepjal šavli a šel se vydýchat před
staničku. Byla měsíční noc. Jako by všechno ustrnulo v mramorovém světle. Bílá
silnice, bílé stromy, světlé louky do nedohledna. Průsvitná bělost, křišťálový
stesk, nesmírné a trnoucí napětí. Do nedohledna. Do nedohledna trnoucí a světlé
mlčení. Světlá, mrtvá, mrazivě pokojná noc. Ani hvězdy nesvítí, není nic, co by
ti pokynulo; není nic; není nic než mrazivé oslnění.</p>

<p class="mlptext">Důstojník sklonil hlavu. Z nádražní čekárny je slyšet chrápání
spících vojáků. To sama tma se ohražuje zdravým a teplým chrápáním proti
velebnosti měsíční noci; ozývá se, aby přemohla úzkost. Ale tam někde vzadu za
kolejemi je domek, kde zavřeli odsouzence, kde je tma i ticho; jen štěrbinou
tam vniká strašné světlo měsíce.</p>

<p class="mlptext">Jak se potil, jak se potil úzkostí! Nyní si důstojník
vzpomíná, že nespustil očí z jeho čela. Zničehonic vyhrkne, vytryskne krůpěj
potu a čile stéká; a zas a zase nová. Bylo to, jako by to čelo plakalo.</p>

<p class="mlptext">Ach, což všechno zmrtvělo pod chladnou jinovatkou světla?
Nepohne se nikde zvíře, nerazí si krtek cestu v trávě, nezapípne ptáče na
důkaz, že žije? Jsou věci jen přízraky a není nic než nezemský svit a ten
osamělý člověk, který se zachvívá mrazením světla?</p>

<p class="mlptext">A náhle se ozval širý a veliký hlas, jako by promluvilo světlo
měsíční: „Není zákona.“</p>

<p class="mlptext">Důstojník ustrnul. Kdo to mluví, kdo může mluvit, že není
zákona? Slyš, my všichni zde stojíme před zákonem; jsme obklopeni zákonem tak
jak čarou obzoru. Což bychom mohli něco dělat, kdybychom nemuseli? Jak bych
udržel svých třicet vojáků, jak bych jim mohl poroučet, kdyby nebylo zákona?
Kam bych nyní šel, kdyby nebylo zákona? Nebylo by spravedlnosti; nebylo by ani
člověka bez zákona; nebylo by ničeho, a svět by se sesul!</p>

<p class="mlptext">Tu odpověděl klidný hlas, mluvící měsíčním světlem: „Není
spravedlnosti.“</p>

<p class="mlptext">Jakže, namítal důstojník roztrpčen, jak můžeš říci, že není
spravedlnosti! Odsoudil jsem ho, protože zabíjel raněného; jednal jsem ve jménu
zákona. A kdyby nebylo zákona, jednal bych podle svědomí, skolil bych ho na
místě; mohl jsem mu rozbít hlavu pistolí, a mé svědomí by bylo klidné.</p>

<p class="mlptext">Tu promluvil nekonečný hlas: „Není svědomí!“</p>

<p class="mlptext">Předseda tribunálu se vztyčil, aby čelil strašnému hlasu.
Pohleď na peron, namítal vášnivě, leží tam tři ubití vojáci. Tři mladí muži,
kteří ráno žili. Smáli se ráno a mluvili hrubými, veselými hlasy, jako by si
hráli. Tu zapláčeš a rozlítíš se, lítý a šílený budeš spravedlností a svědomím;
tu budeš bít a soudit z hněvu i lítosti, a jsi-li Bůh, nebudeš moci jinak,
nebudeš moci jinak než dát člověku za pravdu.</p>

<p class="mlptext">Hlas mluvící svitem měsíce mlčel. Osamělý člověk se obrátil
přímo k nebi, jež bylo jako mléčná báň naplněná strnulým světlem. A tu řekl
hlas: „Není Boha.“</p>

<p class="mlptext">Člověk se zachvěl a zhrozil. Snad teď nejmenší travička, prach
na cestě, snad bílý kámen, snad samy krůpěje odsouzencovy krve, které tuto
schnou na zápraží, se rázem pozvednou proti nebi a vykřiknou na protest; budou
hájiti Boha, vášnivě ho potvrdí, aspoň se ozvou! aspoň se zděsí! Ticho,
smrtelné ticho; jen jeden ze spících vojáků tam vzadu mluví ze sna; nic se
nepohnulo. Bez konce daleko trne kraj mlčením vesmíru.</p>

<p class="mlptext">A což já, děsí se člověk, což ani ve mně se neozve hlas, který
by odpověděl? Nic mně nedá znamení? Nic, nikdo mi nepomůže?</p>

<p class="mlptext">Tu zahlučel někdo mezi vojáky, někdo se těžce probouzí; je
půlnoc, směna stráže; bruče, kašlaje, zvoně řemením vychází vojáček na stráž.</p>

<p class="mlptext">Důstojník se vytrhl a obrátil; v chodbě pozdravilo blikavé
světlo lucerny, teplé, tučné, důvěrné, i chopil se svítilny jako družky a šel s
ní na peron. Tu hned u kolejí tři mrtvá těla; tři ubití vojáci; nic. Měsíční
světlo je pokryto jíním nezemské lhostejnosti.</p>

<p class="mlptext">Před prkennými vraty kůlny přechází vojáček. Deset kroků,
deset kroků; při obratu břitce zasvítí bajonet. Písek peronu, koleje, bílá
kostka kůlny, všechno bílé, oslňující, nezemské, přízračné. Není nic. Není
vůbec nic. Je jen vesmír.</p>

<p class="mlptext">Důstojník se pomalu vrací do kanceláře, kde soudil, uléhá na
pohovku a postaví si k hlavám na stůl ubohou nádražní lucerničku; žlutý
plamínek oleje se chvěje, krčí, hřeje se sám na sobě, a člověk na pohovce z něho
neodvrací pohledu, až se mu oči rozpláčou, až usíná smutkem a únavou.</p>

<p class="mlptext">&#160;</p>

</div>
</body>
</html>