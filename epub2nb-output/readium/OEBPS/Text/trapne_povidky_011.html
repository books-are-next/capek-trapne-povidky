<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Trapné povídky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">Surovec</h2>

<p class="mlptextbez1radku">Účtárna zářící dvaceti žárovkami jako operační sál
drnčela a otřásala se lomozem továrny; ale že už táhlo na šestou, úředníci
vstávali a umývali si ruce. Tu zachrčel domácí telefon; účetní zvedl sluchátko
a slyšel jediné slovo: Bliss. Zavěsiv sluchátko mrkl na mladého muže, který,
opřen o pokladnu, svítě zlatými plombami žvanil se dvěma písařkami. Mladý muž
ukázal všechny zuby, zahodil cigaretu a odešel.</p>

<p class="mlptext">Bera skokem tři schody vyběhl do prvního patra. V předsíni
nikdo. Bliss přešlapoval, zakašlal a pak pronikl dvojitými dveřmi do pracovny
Pelikánovy. Viděl ředitele továrny stát u Pelikánova stolu, jako stojí voják u raportu.
„Pardon,“ zavrčel honem a stáhl se nazpět. „Zůstat,“ letělo za ním. Ředitel v křečovitém
tiku mžikal polovičkou obličeje, rozčilen samou pozorností; Pelikán psal a kousaje
do doutníku mluvil přitom trhaně a koutkem. Najednou hodil perem a řekl: „Zítra
ohlásíte výluku.“</p>

<p class="mlptext">„To znamená stávku,“ poznamenal ředitel zasmušile.</p>

<p class="mlptext">Pelikán pokrčil rameny.</p>

<p class="mlptext">Ředitel vzrušeně mžikal tváří; měl patrně mnoho na srdci.
Zatím Bliss diskrétně koukal do okna, aby nějak dal najevo, že tu vlastně není.
Věděl dobře, oč jde; už rok sledoval veliký Pelikánův zápas o život. Německá
soutěž vraždila den po dni tuto ohromnou řvoucí továrnu, která snad zítra
utichne nadobro. Dělej co dělej, Němci byli o třicet procent lacinější. Je tomu
rok, co Pelikán rozšířil továrnu a investoval bláznivé peníze do nových strojů,
aby zlevnil výrobu; koupil nové patenty a počítal, že výroba stoupne o polovinu.
Nestoupla vůbec; bylo cítit odpor dělníků. Tu vrhl se Pelikán na nového
nepřítele, brutalizoval důvěrníky a vyhnal je z práce; tím vyvolal dvě zbytečné
stávky, nakonec zvýšil mzdy a hleděl si koupit práci prémiemi. Náklad rostl
nesmyslně, a práce ještě ubylo; tiché nepřátelství mezi dělníky a fabrikantem
propukalo v otevřený souboj. Před týdnem zavolal Pelikán důvěrníky a nabídl
dělnictvu podíl ze zisku; dusil se přitom záštím, ale mluvil náramně krásně:
zvyšte výrobu, mějte trochu dobré vůle, a továrna bude napolo vaše. Důvěrníci
odmítli. Tedy výluka, dobrá. Bliss věděl, že tím chce Pelikán jen nabrat dechu.
Že se necítí poražen.</p>

<p class="mlptext">„To znamená stávku,“ pokoušel se ředitel začít ještě jednou.</p>

<p class="mlptext">„Bliss,“ křikl Pelikán, jako se volá na milého psa, a dal se
do psaní.</p>

<p class="mlptext">Ředitel se poroučel, váhaje jako ten, kdo by měl býti ještě
zavolán zpátky; ale Pelikán neslyšel.</p>

<p class="mlptext">Bliss opřel se tiše o skříň a čekal; usmíval se na své lesklé
boty, na své nehty, na vzorec koberce… Jeho sladké židovské oči se mhouřily
jako u blažené kočky, napolo uspané teplem a šustěním pera po papíře.</p>

<p class="mlptext">„Pojedete do Německa,“ ozval se Pelikán nepřestávaje psát.</p>

<p class="mlptext">„Kam?“ usmíval se Bliss.</p>

<p class="mlptext">„Ke konkurenci. Podívat se… Vy víte nač.“</p>

<p class="mlptext">Bliss se polichoceně usmál. Byl to průmyslový špion a rozený
vyzvědač. Kdyby se byl našel státník, který by ho použil s jeho měkkou elegancí,
úžasnou drzostí a dívčíma očima, byl by sloužil kterékoliv politice nebo zradě;
takto však brousil po všech zemích, vpíjeje do svých přimhouřených, usměvavých
očí tajemství průmyslových organizací, výroby, patentů a trhů, aby je prodával
konkurenci. Byl s podivnou vděčností oddán Pelikánovi, který ho byl objevil v ubohé
bídě polského utečence a postavil na nohy. Nyní chápal, že jde o to, zahrát
špatný kousek německé soutěži; bylo to poprvé, že ho Pelikán sám požádal o takovou
službu.</p>

<p class="mlptext">„Do Německa,“ opakoval Bliss s úsměvem plným zlata. „Dál nic?“</p>

<p class="mlptext">„Budete-li mít příležitost, proč ne,“ žvýkal Pelikán mezi
zuby. „Ale vraťte se brzo.“</p>

<p class="mlptext">Byla chvíle ticha. Bliss neslyšnými kroky přešel k oknu a díval
se ven. Továrna, už umlklá, svítila velikými okny jako skleněný palác. Pelikán
ustavičně psal.</p>

<p class="mlptext">„Viděl jsem dnes ráno vaši paní,“ ozvalo se od okna hlasem
bezúsměvným a stísněným.</p>

<p class="mlptext">„Tak,“ vypustil Pelikán nehýbaje se; ale šustění pera náhle
přestalo jako v očekávání.</p>

<p class="mlptext">„Jela do Stromovky,“ mluvil Bliss neobraceje se. „Tam
vystoupila a nechala se převézt do Troóje. V zámečku ji čekal…“</p>

<p class="mlptext">„Kdo,“ ozval se Pelikán po chvíli.</p>

<p class="mlptext">„Docent Ježek. Šli po navigaci… Paní plakala. U přívozu se
zase rozloučili.“</p>

<p class="mlptext">„O čem mluvili,“ řekl Pelikán jaksi bez otázky.</p>

<p class="mlptext">„Nevím. On řekl: ‚Musíš se rozhodnout, už nelze, nelze takhle –
– ‘ Ona plakala.“</p>

<p class="mlptext">„On jí –“</p>

<p class="mlptext">„Tykal. Pak ještě řekl: ‚Zítra na shledanou.‘ Bylo to v jedenáct
ráno.“</p>

<p class="mlptext">„Děkuju.“</p>

<p class="mlptext">Pero znovu zašustilo po papíře. Bliss se obrátil; usmíval se
přivřenýma očima jako dříve. „Podívám se do Švédska,“ povídal ceně zuby, „ocelárny
tam mají něco nového.“</p>

<p class="mlptext">„Šťastnou cestu,“ odpověděl Pelikán a podal mu šek; a protože
bylo zřejmo, že chce ještě pracovat, Bliss se potichu vytratil. Avšak nyní je
ticho v pracovně, jako by Pelikán zkameněl; dole pod okny dupá čekající,
zkřehlý šofér; nějaké hlasy mrznou na dvoře. Příjemným zvonkem bije v kovových
hodinách sedm. Pelikán zavírá stůl, chápe se telefonu a volá číslo svého bytu.</p>

<p class="mlptext">„Je paní doma?“</p>

<p class="mlptext">„Ano,“ odpovídá telefon. „Mám ji zavolat?“</p>

<p class="mlptext">„Ne,“ a pověsiv telefon usedl.</p>

<p class="mlptext">Tedy dnes ráno, opakoval si utkvěle. Proto byla Lucy tak
zaražená, tak… bůhví… Když přišel v poledne domů, hrála na klavír; poslouchal
ve vedlejším pokoji, a nikdy dosud mu nepřipadlo, že by byly na světě věci tak
hrozné, rozryvné, uchvácené, jaké slyšel jásati a vzlykati v její hudbě. K obědu
přišla bledá, s očima palčivě rozžatýma, a skoro nejedla; nemluvili mnoho, jako
vůbec v poslední době neměl jí co říci, příliš zaujat továrním zápasem, o kterém
ona ani nevěděla. Po obědě opět hrála, neslyšela ho přijít ani odejít. Jakou
strašnou sílu, jaké zoufalé a vznosné odhodlání, jaký tajemný pokyn chtěla
nalézti v tom burácejícím přívalu tónů, anebo čím se to opíjela, anebo s čím
tak hovořila, planoucí a vytržená? Pokorně sklonil hlavu; jeho tvrdé čelo bylo
zabedněno hluchotou zvyku, jeho mozek naučil se klidně pracovat v řinčení
parních kladiv a pronikavém vytí soustruhů drtících železo; tento křik něhy a bolesti,
který se řinul z otevřeného klavíru, byl mu jako cizí řeč, již by se marně
snažil dešifrovati. Čekal, že dohraje a vstane; byl by ji k sobě zavolal na
pohovku a řekl jí, že je unaven, že to, co nyní dělá, je nad síly člověka; ani
si nezapálil doutník, aby ji kouř neobtěžoval. Avšak nevěděla o něm, ponořena
do jiného světa; i pohlédl konečně na hodinky a odešel po špičkách, aby jel do
továrny.</p>

<p class="mlptext">Pelikán svíral čelisti, jako by něco vší silou překusoval. Tak
tedy Ježek, jeho přítel z mládí… Vzpomněl si, jak uvedl kdysi Ježka do salonu
své paní, vlasatého, vousatého, schýleného v ramenou, učence trochu směšného a rozpačitého
s užasle dětským pohledem za brýlemi; uvedl ho skoro mocí, s dobrosrdečnou
převahou, jako nějakou novou a komickou hračku. Ježek přicházel zřídka, styděl
se jaksi a mimoto se brzo na smrt zamiloval do mladé paní; Pelikán si toho
všiml s potěšením vlastníka, neboť byl pyšný na svou vzrušenou, zářící ženu,
plnou prudkého a svrchovaného ducha. Naléhal na přítele, aby jen chodil
častěji; Ježek plaše uhýbal, zardíval se rozpaky a trýzní, raději by se už
nikdy neukázal; nicméně vracel se po čase, zmučenější, zamlklejší,
rozechvělejší, bez míry šťasten a rozryt, když ho domácí paní vylovila z ostatních
hostů a zatáhla ke klavíru, kde preludujíc bílýma rukama mluvila, mluvila,
mluvila se zářícíma, trochu výsměšnýma očima upřenýma na ježatou hlavu
nešťastného docenta. Tehdy, ano, tehdy Pelikán necítil nejmenší soustrasti s trápeným
člověkem; bavil se královsky na účet svého přítele, cítě se životně příliš
mocný, než aby ho napadlo…</p>

<p class="mlptext">Silné, přežvykující čelisti se zachvěly. Vždyť se to nedálo
jen doma, připomíná si Pelikán teprve nyní. Málokdy provázel svou ženu do
koncertu; tu pak seděl, rád, že je vedle ní, a myslil na své věci. A hle, tu
vždycky se našel, opřen o stěnu s hlavou pochýlenou, docent Ježek; bůhví co ta
hudba znamená, ale v některých chvílích se Lucy zachvívá a pobledne vzrušením,
a tu zvedne Ježek hlavu a utkví na ní zdálky strašným, planoucím pohledem, jako
by všechna ta hudba se řinula z jeho srdce. I Lucy ho vyhledá očima nebo je
zavírá v němé komplicitě<a href="../Text/trapne_povidky_018.html#_ftn18" title="" class="pcalibre1 pcalibre" id="_ftnref18"><span class="msofootnotereference"><span class="calibre11"><span class="msofootnotereference"><span class="calibre12">[18]</span></span></span></span></a>;
rozumějí si jaksi na dálku, hovoří spolu nadlidskými tóny, jež zaplavují
prostor; a cestou domů pak Lucy nepromluví, neodpovídá, zakrývá si ústa i oči
kožišinami, jako by se vší mocí nechtěla vzdáti jakési veliké chvíle, vytvořené
hudbou a… bůhvíčím ještě.</p>

<p class="mlptext">Pelikán položil hlavu do dlaní a zasténal útrapou. Vždyť sám
je snad tím vinen, že to došlo tak daleko! Poslední měsíce opravdu Lucy
zanedbával, opravdu sám se obestavěl mlčením; ale bylo tolik práce, tolik
ukrutného boje! Musil sedět v továrně, v bance, v deseti správních radách; je
třeba peněz a továrna nestačí; je třeba peněz… především pro Lucy. Lucy
spotřebuje příliš mnoho; nikdy jí to neřekl, ale u čerta, stojí ho to všechen
jeho čas, aby jí bylo možno tak žít. Všechen čas, všechny dny. Ach, v těch
posledních měsících chvílemi postřehoval, že se něco děje, že se už něco stalo;
proč byla Lucy smutná a vyhýbavá, proč pobledla zamyšlením, zhubeněla jaksi a uzavírala
se před ním? Viděl to dobře a s pronikavou starostí, ale odsunul ji skoro
násilím. Bylo třeba myslet na jiné, naléhavější věci… Najednou mu vytanula s mučivou
jasností poslední návštěva Ježkova. Přišel pozdě, rozcuchaný a vyjevený; sedl
si stranou a s nikým nemluvil. Mladá paní, blednouc trochu, s chvějícím se
úsměvem se k němu blížila; tu Ježek vstal, a jako by ji před sebou tlačil
očima, nutil ji ustupovat do okenního výklenku; řekl jí šeptem několik slov,
Lucy sklonila hlavu jakýmsi truchlivým „ano“ a obrátila se k ostatním. Tehdy si
Pelikán s nevolností předtuchy umínil, že dá pozor. Bylo však tolik práce!
tolik okamžitých starostí!</p>

<p class="mlptext">Lahodný zvonek tloukl osm.</p>

<p class="mlptext">Na kamenné hrázi u Troje stojí dva lidé. Krásná paní pláče,
přikládá ke rtům šáteček; a k ní se naklání vousatá tvář muže se zuby
obnaženými bolestí a vášní, a mluví… „Musíš, musíš se rozhodnout, už nelze
takhle…“ – Ten obraz trýznil Pelikána s celou svou ukrutnou zřetelností. Tak
daleko to s nimi došlo, řekl si zdrceně; ale bože, co s tím mám dělat? Mám
promluvit s Lucy nebo s ním? A co udělám, řeknou-li: Ano, milujeme se? A proč
to chtít slyšet, když už je to… tak dalece jasno… Jeho těžké ruce se svíraly na
desce stolu. Čekal, že ho popadne běsný záchvat vzteku; ale zatím to byla jen
nekonečná chabost, která ho dusila. U tohohle stolu už rozhodl tolikerý zápas;
odtud rozkazoval lidem a věcem; tady zachycoval a zasazoval rány se strašnou,
okamžitou rychlostí dobrého boxera. A nyní s hrůzou a jakýmsi temným hněvem na
sebe sama pociťoval, že není schopen odpovědět čímkoliv na tento úder. Ve své
slabosti měřil velikost své porážky. Něco se musí stát, něco udělám, opakoval
si zarytě; ale tu hned zas viděl Lucy u klavíru s očima palčivě zachmuřenýma,
Lucy bledou a couvající, krásnou paní na vltavské hrázi, a zase ho zaplavila
nesnesitelná muka bezmoci.</p>

<p class="mlptext">Konečně se zmohl na to, že vstal a sestoupil do vozu.
Automobil klouzal tiše do středu Prahy; tu zalily se najednou Pelikánovy oči
krví a on počal křičet na řidiče: Rychleji! rychleji! Těžce supěl závalem náhlé
zuřivosti; měl potřebu vletět jako projektil do lidí, drtit je, narazit s hrozným
třeskem na nějakou překážku. Rychleji! rychleji! blbče u volantu, proč se
vyhýbáš? Vyjevený řidič pustil vůz plnou rychlostí; houkačka řvala bez ustání,
bylo slyšet křik lidí; byli by skoro přejeli člověka.</p>

<p class="mlptext">Domů přišel napohled klidný. Večeře byla zamlklá a uhýbavá;
Lucy nemluvila, čímsi sklíčeně zabrána, a sotva snědla několik soust, chtěla
odejít. „Počkej,“ řekl a přistoupil k ní s hořícím doutníkem, aby se jí podíval
do očí.</p>

<p class="mlptext">Lucy zvedla k němu oči náhle plné odporu a hrůzy. „Nech mne,“
prosila a předstírala kašel, jako by ji kouř dusil.</p>

<p class="mlptext">„Kašleš, Lucy,“ řekl nespouštěje z ní očí. „Musíš jet odtud.“</p>

<p class="mlptext">„Kam,“ šeptala zděšeně.</p>

<p class="mlptext">„Do Itálie, k moři, kamkoliv. Musíš do lázní. Kdy pojedeš?“</p>

<p class="mlptext">„Nepojedu,“ vykřikla prudce. „Já nikam nechci! Vždyť mně nic
není!“</p>

<p class="mlptext">„Jsi bledá,“ pokračoval s neodchýleným pohledem pátrání. „Neslouží
ti to tady. Musíš se dva tři roky léčit.“</p>

<p class="mlptext">„Nikam, nikam, nikam nepůjdu,“ vyhrkla strašně vzrušena. „Prosím
tě, co… Nepůjdu,“ vykřikla hlasem plným slz a vyběhla z pokoje, aby nepropukla
v pláč.</p>

<p class="mlptext">Pelikán s rameny skloněnými odešel do své pracovny.</p>

<p class="mlptext">Tu noc čekal starý sluha v předsíni pánovy ložnice, aby mu
připravil večerní koupel. Byla půlnoc, a pán nešel. Sluha se přiblížil po
špičkách ku dveřím pracovny a naslouchal; slyšel pravidelné, těžké kroky od
stěny ke stěně, sem tam, bez konce. Vrátil se tedy do své lokajské lenošky,
usínal chvílemi a probouzel se chladem. O půl čtvrté vyskočil z tvrdého spánku;
viděl pána, jak si obléká kožich, i jal se drkotat tisíc omluv, že usnul.</p>

<p class="mlptext">„Musím odejet,“ přerušil ho Pelikán. „Vrátím se večer.“</p>

<p class="mlptext">„Mám zavolat vůz?“ ptal se sluha.</p>

<p class="mlptext">„Není třeba.“ Pěšky šel Pelikán k nejbližšímu nádraží. Slabě
mrzlo, ulice byly prázdné jako ve snu a pusté samotou smrti; na nádraží několik
lidí spalo na lavičkách a jiní tiše, trpělivě mrzli, stočeni jako zvířata.
Pelikán si vybral na tabuli odjezdů první vlak kamkoliv a jal se přecházet po
dlouhém koridoru. Zapomněl zatím na svůj vlak, vyhlédl si jiný a konečně
ujížděl v prázdném kupé, nevěda ani kam. Byla ještě noc, i stáhl lampu a vtiskl
se do kouta.</p>

<p class="mlptext">Vše se mu rozplynulo v únavu bez konce. Každým úderem vlaku
jako by se valila nová a nová vlna slabosti; bylo mu smrtelně teskno a přitom
jaksi nesmírně pohodlno, jako by poprvé po letech odpočíval trpně a hluboce.
Nebránit se, poprvé v životě přijmout ránu; cítit s podivno jakým
zadostučiněním, jak proniká na smrt hluboko. Ujel, přímo utekl z domova, aby
byl po celý den sám a mohl jasně, bezohledně uvážit, co s Lucy, co udělat, jak
rozhodnout ten hrozný poměr; ale nyní nemohl a snad ani nechtěl nic než nechat
se trpně unášet vlastní bolestí. Hle, tam venku se zažíhají první světélka
nového dne; lidé se vzbouzejí, opouštějíce s lítostí teplé bezvědomí. Teď, teď
Lucy ještě spí; viděl její široký polštář, rusé vlasy má zmuchlané pod líčkem;
jsou snad ještě provlhlé pláčem, který se do nich řinul, dětským pláčem, kterým
se unavila. Je bledá a krásná, ach, Lucy! vždyť tahle slabost není nic jiného
než láska! Cože, jaké to rozhodnutí jsem chtěl nalézt? Vždyť přec je rozhodnuto,
že tě miluji!</p>

<p class="mlptext">Udělat! udělat! udělat! skandují energicky údery kol. Ne, ne,
ne, jaké dělání! Vždyť se nemůže jiného udělat než zase láska! Ale je-li Lucy
nešťastná, pak se musí něco udělat, aby nebyla! Udělat! udělat! Počkej, Lucy,
jen počkej, ukážu ti, co je láska; musíš býti šťastna, i kdybych… Cože, jaké
rozhodnutí? Miluješ-li ji, tedy to dokaž; která oběť je dost veliká, abys ji
přinesl?</p>

<p class="mlptext">Nad zemí počalo svítat.</p>

<p class="mlptext">Pokojně, silně, neseno velikou bolestí tluče srdce mužovo.
Lucy, Lucy, vracím ti svobodu; jdi za svou láskou a buď šťastna. I tuhle oběť
přinesu; jsi slabá a krásná – jdi, Lucy, a buď šťastnější. Krajina ubíhá za
krajinou; tvrdé, urputné čelo se opírá o mrazivé sklo, aby přemohlo opojení
bolesti; avšak srdce jakoby širokou, zející ranou už přijímá mír rozhodnutí.</p>

<p class="mlptext">Řeknu jí to dnes večer, přemýšlí Pelikán, řeknu, že se
rozvádíme; Lucy to po krátkém poplachu přijme. Za půl roku bude šťastna; Ježek
ji bude nosit na rukou, bude jí rozumět lépe než já; a Lucy bude…</p>

<p class="mlptext">Pelikán vyskočil jako udeřen. Copak může být Lucy šťastna v nuzotě?
Lucy, jež je sám luxus, sám nákladný rozmar; Lucy, kterou uvedl do svého
bohatství z přepychu velkého obchodního domu jejího otce právě před konečným
krachem; Lucy, jež z nějakého pudu, z vášně, z potřeby, z naivnosti nebo já
nevím proč musí, musí vyhazovat bláznivě peníze! Vždyť všechno, co Ježek
vydělá, jí nestačí na jediné šaty! – Ale co na tom, namítal si; v případě
rozvodu jí budu přec já platit alimenta, a já jí dám tolik…</p>

<p class="mlptext">Ale jakápak alimenta, vzpomněl si najednou; vždyť ona se za
Ježka vdá a pak přirozeně jim nemohu platit… To je nemožné, aby si Ježka vzala!
Musí zůstat svobodná, aby brala z mé ruky – Ale co z ní pak bude? Poměr s Ježkem
půjde nutně svou cestou; nevezmou-li se, bude z toho víceméně veřejný… veřejný
konkubinát. Společnost, ve které žila, jí to dá cítit, vytřídí ji a poníží; a ona
sama, pyšná a prudká Lucy, bude nejhrozněji trpět sama nad sebou; vyrostla
prostě v určitých názorech… To nesmí být! Rozvede-li se, ať si vezme Ježka a naučí
se žít v chudobě, může-li; a já, myslil Pelikán, nabídnu občas Ježkovi peníze –
Tu se sám zastyděl: to přece by Ježek nemohl přijmout!</p>

<p class="mlptext">Pln zmatku vyskočil na nejbližší stanici z vlaku; nevěděl
vůbec, kde je. Nevydržel už sedět, chtělo se mu utíkat přes černá pole a pruhy
tvrdého sněhu, aby se vzpamatoval. Svítalo šedě a vlhce; sotva byl Pelikán za
stanicí, sedl na patník u silnice a přemýšlel.</p>

<p class="mlptext">Mohl bych jí snad říci: Odcházím od tebe, ale dám ti takové
jakési věno, rozumíš? abys byla živa z úroků. A pak ať se vdá! V rychlosti
počítal, mnoho-li by mohl likvidovat; nebylo to nic. Žil vlastně ode dne ke
dni. Nic platno, Lucy, musíš se uskromnit; budeš sama píchat pro sebe šatečky,
budeš stát u plotny, budeš večer co večer v starostech počítat, kolik jsi
vydala…</p>

<p class="mlptext">Počal se třásti chladem, i vstal a šel nazdařbůh silnicí.
Lucy, Lucy, co mám s tebou udělat? Vždyť tě nemohu pustit do takové bídy! hleď,
není to pro tebe, ach, dítě, nevíš, jak všední a únavná je chudoba! Měj rozum,
Lucy; uvaž jen, co všechno jsi zvyklá mít – – – Přemýšlel usilovně, rozehřát
rychlou chůzí. Ani nevěděl sám, jak to přišlo, ale začal ve velkém konstruovat
nový plán, jakousi ohromnou průmyslovou kampaň, která by mu vrhla do rukou nové
miliony. Rázem viděl nutné akce a podrobnosti, počítal, lámal budoucí odpor;
při tom všem se v něm chvěla nesmyslná myšlenka, že si snad Lucy všechno jinak
rozmyslí, zahrne-li ji novým a ještě větším bohatstvím. Zarazil se udýchán na
temeni kopce, který ztekl v jediném rozběhu. Nyní nebylo vidět silnici ani
trať; dokola vlnily se rezavé jihočeské pahorky mezi černými lesíky. Pustil se
napříč přes pole, zmrazen a bezmezně umdlen. Konečně našel vesnici a padl do
první hospody.</p>

<p class="mlptext">Byl sám v nízké šenkovně, obsluhován krtičnatým výrostkem.
Dali mu rudý čaj s rumem, který páchl šňupavým tabákem. Pil dychtivě tu horkou
ohavnost a roztával pomalu k životu. Ne, Lucy nebude strádat; jsem tu já, Lucy,
abych tomu zabránil. Snad se teď právě probouzí; vstává už, podobna malému
dítěti, a rozpomíná se na včerejší bolest. Byl tak unaven, že se cítil stár,
jako by byl jejím otcem. Nepůjdeš do bídy, Lucy; nic, nic se nesmí stát, ani
slovem, ani pohledem nedám najevo, že o něčem vím. Žij ve svém přepychovém snu,
miluj, dělej, co chceš: jsem beztoho celý den pryč z domova a nemohu ti dát nic
než bohatství. Měj si, Lucy, měj si, co chceš, a buď šťastna; tvé hrdé srdce tě
uchrání před poklesnutím příliš těžkým…</p>

<p class="mlptext">Výrostek se vracel chvílemi z chodby s nepřívětivou
pozorností. Co tu chce tuhleten veliký pán v kožiše, který sedí v koutě, otáčí prázdnou
sklenicí v prstech a jaksi se usmívá? Proč neplatí a nejde po svém?</p>

<p class="mlptext">Vždyť je to nemožno, zděsil se Pelikán. Lucy už dnes trpí svým
poměrem, dnes, kdy je mezi nimi sotva něco víc než marné řeči! Už dnes přede
mnou prchá s hrůzou provinilé a pláče ukrutnou citlivostí! Co by si počala
zítra nebo pozítří, až dojdou věci dále? Copak Lucy, horoucí a pyšná Lucy, by
mohla snést i – i – i zpronevěru? Udusila by se ponížením, rozryla by se děsem
a hanbou až do hlubin srdce! Mohu ji takhle nechat? ptal se Pelikán s úzkostí.
Což nemohu ničím zabránit…</p>

<p class="mlptext">„Nechcete platit?“ ptal se výrostek zamračeně.</p>

<p class="mlptext">Pelikán vytrhl hodinky. Bylo jedenáct. „Kdy jede první vlak do
Prahy?“</p>

<p class="mlptext">„O půl dvanácté.“</p>

<p class="mlptext">„Jak je daleko na nádraží?“</p>

<p class="mlptext">„Hodinu.“</p>

<p class="mlptext">„Mohl bych dostat vůz?“</p>

<p class="mlptext">„Ne.“</p>

<p class="mlptext">Jedenáct hodin, vzpomněl si Pelikán. Teď, právě teď se mají
setkat na navigaci u Troje. Viděl dlouhou kamennou hráz, Lucy se odvrací k šedé
vodě a pláče do kapesníku. Snad se teď právě rozhodují, šílení, bez rozumu,
snad teď nesmyslná Lucy volí svůj osud, zatímco já tady –</p>

<p class="mlptext">Vyskočil beze smyslů: „Musíte mi sehnat vůz!“ Mladík odešel
bruče. Pelikán stál před hospodou se srdcem tlukoucím, hodinky v ruce. Bože,
což nikdo nepřijede? Zuřil netrpělivostí, deset minut uteklo nadarmo. Konečně
přihrčela selská košatinka, tažená bílým koníčkem. Pelikán se do ní vrhl křiče:
„Rychle! Dostanete, co chcete, stihnete-li vlak!“ </p>

<p class="mlptext">„No dyť,“ odpovídal děda kočí a mírně pobídl koně.</p>

<p class="mlptext">Po silnici nahoru dolů drkotá košatinka. „Rychleji,“ křičí
Pelikán, a tu děda pokaždé vlídně potrhne otěžemi a bílá kobylka plete nohama
trochu rychleji. Tu zvedne se za dědou mohutné tělo, vytrhne mu opratě, bič
švihne koně a švihá, švihá, švihá po hlavě, po nohách, po hřbetě… Ubohý koník
vyrazil a hnal se po silnici, bičován do krve. Tam už je trať; ale na ohybu
silnice narazilo zadní kolo na milník, kámen se vypáčil a vůz se poroučel na
bok: zadní kolo se ulomilo jako hračka. Tu vykřikl Pelikán vztekem, uhodil koně
pěstí po hubě, a jak byl, v kožiše, běžel šíleným tryskem k nádraží. Vlak právě
vjížděl do stanice.</p>

<p class="mlptext">„Udělat, udělat, udělat,“ skandují údery kol. Pelikán v přeplněném
vagoně, pokryt valícím se potem, dupe a zatíná pěsti v běsném záchvatu
netrpělivosti. Jak je to pomalé, pomalé, pomalé proti lidské vůli! Staničky se
šinou nazad, odvíjí se stromořadí, můstek, les, věc za věcí, telegrafní tyče –
– – Pelikán vytrhl okno a díval se přímo pod kola vlaku: zde aspoň nekonečný
pás štěrku a pražců se řítí opilou, zuřivou, slepou rychlostí jako v horečném
snu.</p>

<p class="mlptext">Praha. Pelikán vyběhl z nádraží a jel přímo k Ježkovi. Bez
dechu zazvonil u jeho dveří. „Pan profesor není doma,“ hlásila bytná, „ale
přijde brzo od oběda, asi o půl třetí…“</p>

<p class="mlptext">„Počkám,“ zahučel Pelikán a sedl v Ježkově pokoji.</p>

<p class="mlptext">Tři dávno odbily a táhla čtvrtá; Ježek se nevracel. V pokoji
se začalo stmívat. Pelikán supěl, jako by ho někdo honil. Snad už přijel pozdě.
Konečně dlouho po čtvrté se rozletěly dveře a Ježek stanul na prahu; poznal
Pelikána a ustrnul.</p>

<p class="mlptext">„Ty… tu čekáš,“ vypravil ze sebe čímsi, co bylo stěží hlasem. „Vždyťs
odejel!“</p>

<p class="mlptext">Pelikánovi se rázem vrátila rozvaha. „Jak to víš, že jsem
odejel?“ zeptal se chladně.</p>

<p class="mlptext">Ježek pochopil, že se přeřekl; zrudl a jeho čelo se zrosilo
úzkostí, ale neřekl ani slova.</p>

<p class="mlptext">„Vrátil jsem se už,“ začal Pelikán po chvilce, „a chci teď dát
něco do pořádku. Dovol, abych si zapálil.“</p>

<p class="mlptext">Ježek mlčel; jeho srdce bouchalo tak, že snad to musí být
slyšet, a bubnoval třesoucími se prsty po stole, aby to přehlušil. Plamínek
sirky jasně ožehl tvrdou masku Pelikánovu s přimhouřenýma očima a surovými
čelistmi.</p>

<p class="mlptext">„Zkrátka,“ ozval se Pelikán, „musí s tím být konec, rozumíš?
Požádáš o přeložení.“</p>

<p class="mlptext">Ježek stále ještě mlčel.</p>

<p class="mlptext">„Má žena musí mít pokoj,“ mluvil Pelikán. „Doufám, že se
neopovážíš jí psát… ze svého příštího působiště.“</p>

<p class="mlptext">„Nepůjdu odtud,“ ozval se Ježek chvějícím se hlasem. „Dělej si,
co chceš, ale já nepůjdu. Já vím, že se na to díváš… Ty nevíš, co to je! Ty
vůbec nechápeš…“</p>

<p class="mlptext">„Nic nechápu,“ řekl Pelikán, „jen to, že musí být konec. Nic,
nic… z toho nekouká. Musíš jít odtud.“</p>

<p class="mlptext">Ježek vyskočil. „Vrať jí svobodu,“ drtil vášnivě, „pusť, pusť
ji z té tvé zlaté klece! Neprosím tě pro sebe; ale měj slitování s ní! Člověče,
jednou v životě měj srdce! Necítíš, že ona tě nesnese, že je zoufalá vedle
tebe? Proč ji chceš vázat? Ani myšlenku nemáte společnou, ani jediný zájem!
Pověz, máš jí vůbec co říci, máš, co bys jí dal více než… peníze?“</p>

<p class="mlptext">„… Nemám,“ ozvalo se ze tmy.</p>

<p class="mlptext">„Vrať jí svobodu! Já vím… ona ví, že ji snad máš svým způsobem
rád, ale to není to… A vůbec poslední měsíce… Jste si tak cizí! Hleď, kdybys
svolil k rozvodu!“</p>

<p class="mlptext">„Ať požádá sama.“</p>

<p class="mlptext">„Ach, copak to nechápeš? Nemá odvahy, nemůže ti sama říci… Jsi
k ní tak štědrý! Ty jí nerozumíš, nevíš, jak je citlivá; spíš umře, než aby ti
řekla… Je tak nesmírně jemná a… závislá! Nedovede sama… Vidíš, kdybys jí řekl
sám, že ji propouštíš! Jde tu o její štěstí… Pelikáne, já vím, ty nejsi zvyklý
na řeči o lásce; pro tebe jsou to snad fráze a vůbec… ty nemůžeš takové ženě
rozumět! Vždyť ani ty nejsi šťasten! Pověz, co z ní máš? K čemu ti je? Jenom ji
mučíš svou pozorností… Copak necítíš, jak je to hrozné?“</p>

<p class="mlptext">„Ty by sis ji potom vzal, ne?“ ozval se Pelikán.</p>

<p class="mlptext">„Ani nevím – bože, jak rád,“ vyhrkl Ježek s nesmírnou úlevou
naděje. „Kdyby jen svolila! Na nic bych nemyslil než na její štěstí… Kdybys
věděl, jak si rozumíme! Jen kdyby se odhodlala,“ mluvil skoro už pláče radostí,
„všechno bych pro ni udělal… Vždyť jsem jako blázen, dýchám pro ni… Člověče, ty
nevíš… Neměl jsem tušení, že je možno tak milovat!“</p>

<p class="mlptext">„Kolik máš?“</p>

<p class="mlptext">„Cože?“ ptal se Ježek zmaten.</p>

<p class="mlptext">„Kolik máš příjmu?“</p>

<p class="mlptext">„Což o to,“ drtil Ježek rozpačitě, „to víš, není to mnoho… Ale
ona by se uskromnila, mluvili jsme již o tom… Kdybys věděl, jak nám nezáleží na
penězích! Tomu ty nerozumíš, Pelikáne, tady jsou jiné a větší věci… Jí jsou
peníze tak jedno! Vidíš, ani nechce o tom mluvit, jak to bude… potom. Vždyť ona
přímo pohrdá penězi!“</p>

<p class="mlptext">„Ale jak si to ty představuješ?“</p>

<p class="mlptext">„Já? Vidíš, ty jsi z jiné rasy než my, ty dovedeš myslet jen
na ty hmotné věci – – Lucy je tolik nad tebou! Ani špendlík by si od tebe
neodnesla, kdybys ji pustil. Hlavně já to nechci, rozumíš? Byl by to pro ni
docela nový život…“</p>

<p class="mlptext">Rudý uhlík doutníku se zvedal do výše. „Škoda,“ řekl Pelikán, „rád
bych tě poslouchal dál; ale musím do továrny. Tak poslyš, Ježku.“</p>

<p class="mlptext">„Vždyť to tvé bohatství ji svazuje!“</p>

<p class="mlptext">„Ano. Tedy ty požádáš o přeložení. Servus, Ježku. A přijdeš-li
ještě k nám, nechám tě vyhodit. Pokud budeš v Praze, nediv se, že tě bude někdo
sledovat. A nechoď po navigaci, aby tě někdo neshodil do řeky. S mou ženou už
mluvit nebudeš.“</p>

<p class="mlptext">Ježek těžce oddychoval. „Nepůjdu z Prahy!“</p>

<p class="mlptext">„Pak půjde ona. Chceš-li to k tomu dohnat… Ale s mou ženou už
se nesetkáš. Servus.“</p>

<p class="mlptext">Když pak po chvíli šla domovnice toho domu z půdy, našla na
schodech seděti pána v kožiše.</p>

<p class="mlptext">„Není vám dobře?“ ptala se účastně.</p>

<p class="mlptext">„Ano… ne…,“ řekl pán, jako by se probouzel. „Prosím vás, paní,
zavolejte mi drožku.“</p>

<p class="mlptext">Letěla pro drožku, a když těžce vstupoval do vozu, zdálo se
jí, že je snad opilý. Pelikán dal kočímu adresu svého bytu, ale za chvíli mu
zaklepal na záda: „Obraťte, jedu do továrny.“</p>

</div>
</body>
</html>