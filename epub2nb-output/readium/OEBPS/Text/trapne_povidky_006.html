<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Trapné povídky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">Otcové</h2>

<p class="mlptextbez1radku">Od rána svítilo náměstí jako jediná horká kamenná
plotna pod bezoblačným nebem. Bílé štíty s podloubími, v oknech kvetou kakty a geránie,
zrzavý psík se oklepává na dlažbě. Mračná průčelí bohatých domů dýší chladem do
planoucího dne; blahobytné šero vyzírá z nitra velikými temnými tabulemi zavřených
oken. Před domem lékárníkovým spí bernardýn jako sfinga. Je ticho, je vždy
ticho na tomto náměstí; ticho dešťů, ticho poledního žáru, ticho nedělí, ticho
dnů práce. Jako ohromný a strmý koráb trčí kostel do středu náměstí. Tudy
chodívalo děvčátko, pokud žilo.</p>

<p class="mlptext">Zemřelo, a nikdy malé město nevidělo bolesti větší, než byla
bolest jejího otce. V posledních dnech už neopouštěl pelesti jejího lůžka;
jenom když spala, stál u okna a díval se do náměstí. Tudy s ní chodíval, pokud
žila, vodil se s ní za ruku a hovořil; lékárníkův bernardýn vždy ometl zem svým
těžkým chvostem a vstal, aby ho mohla pohladit. Starý lékárník sáhl do skleněné
nádoby a dal jí hrst šedivých prsních cukrátek. Děvčátko je pak s odporem
vyplivovalo, a její ubohé prsty zůstávaly ještě dlouho potom umazané a lepkavé.</p>

<p class="mlptext">Tudy s ní chodíval dolů a k řece. Bála se některých domů a nikdy
neřekla proč; bála se lidí a zlých psů, studní s okovy, mostů, žebráků a koní;
bála se řeky a strojů. Při každém záchvěvu bázně sevřela ruku svého otce, a on odpovídal
silným stiskem ochrany: Neboj se, jsem tu. Tudy s ní chodíval lesní procházkou,
kutálel šišky po svahu a nutil se do žertu; to dítě se nikdy na nic neptalo.
Každý je znal: on, vážný otec, tlustý, skloněný a starostlivý; ona, nehezky
nastrojené šestileté děvčátko světlých vlasů a hubených líček. Děti za ní
křičely „nedomrlá“; tu on zrudnul, trpěl a chodil pak žalovat rodičům. To byly
jejich procházky.</p>

<p class="mlptext">Bernardýn vstal a ohlížel se. Stonala tři týdny a umřela.
Několik žebraček už stojí před domem smutku; pohřební hosté se scházejí, pekou
se chvíli na náměstí a pak vejdou. Už čeká hudba a ministranti s křížky a svítilnami,
čtyři dělníci z otcovy dílny v nových černých šatech nesou máry ověšené dlouhým
suknem, jdou bílé družičky, polo rozpačité a polo potěšené, přichází sbor s notami
pod pažím, veliké smějící se slečny, světlé šaty a kytice; pomalu schází se
honorace města v dlouhých černých kabátech a hedvábných sukních, těžké
cylindry, vážné a slavnostní tváře; přichází celé město, protože v něm otec zaujímá
statky a hodnosti. Konečně děkan a ještě dva kněží s bílými ornáty na znamení
nebeské radosti. Nahoře ve velikém salonu leží děvčátko, věneček na plavých
vlasech a ve voskových ručkách zlomenou svíci.</p>

<p class="mlptext">Je ticho na náměstí a bernardýn uléhá s hlavou zdviženou k utichlému
domu. Tu nese se otevřeným oknem silný hlas kněze: „Sit nomen Domini.“ Žebračky
padají na kolena. „Laudate, pueri, Dominum: laudate nomen Domini.“ Mužský sbor
vpadá: „Sit nomen Domini benedictum.“ Žebračky před domem spustí huhlavou,
zmatenou modlitbu, z níž pomalu se rodí slova otčenáše. „Hic accipiet,“ zpívá
mocný hlas děkanův. „Kyrie eleison.“ „Christe eleison.“ „Kyrie eleison. Et ne
nos inducas in tentationem.“ „Sed libera nos a malo.“ Bernardýn se svěšeným
ohonem prchá domů. „Oremus.“ Je ticho v domě, že i žebračky umlkly. Jen kašna
zurčí prostřed náměstí.</p>

<p class="mlptext">Zemřelo děvčátko, bylo slabé a ani ne krásné; bálo se širého
náměstí, bálo se velkého psa i kašny, jež pro ni neměla dna, šlo životem vedouc
se za ruku svého otce, zastonalo v jeho náručí, a nyní tedy chvalte jméno Páně,
že zemřelo v ubohých šesti letech, aby se stalo andílkem.</p>

<p class="mlptext">Planoucím náměstím postupuje černý průvod: ministranti s kříži
a svítilnami, kvílivá hudba, družičky s věnečkem rozmarýny a zlomenou svíčkou
na polštářích, kněží s hořícími svícemi, a nyní sama rakvička, lehounká přes
všechnu nádheru, tuhé, široké stuhy, voskové věnce a pentle z černého flóru,
sehnutý otec s tváří jakoby smazanou žalem, bledá, drobná matka pod černým
závojem, pak lidé, černí a zasmušilí, s lysinami ve slunci, s bílými kapesníky,
pomalý a šeptající dav, a vzadu, jako oddělený a mumlající ostrov, žebračky se
svou nekonečnou modlitbou.</p>

<p class="mlptext">Vyprahlým úvozem stoupá průvod na kalvárii lidských bolestí.
Za nahou zdí leží nový hřbitov, bílý a suchý, písčitá země mrtvých, ze které
nevyrostlo nic než bílé kříže, lilie z plechu a vychrtlá věž pohřební kaple.
Všechno holé a vybělené jako kosti. Bílé a mrtvé poledne. Bílá, palčivá cesta.
Malá rakvička se sune výše a táhne za sebou černý zástup; malá rakvička, malá
smrtka v bílých šatech a s přelomenou svící; tudy chodila ruku v ruce s otcem –</p>

<p class="mlptext">– Chudák, měl ji tak rád! Pozdě se oženil a čekal na první
dítě; a pak, vždyť to víte, přišel sem nový regenschori a pobláznil jeho paní.
Celé město o tom ví. Proto se narodila rusá holčička tmavovlasým rodičům; byla
celá po tom muzikantu varhaníkovi, jako by mu z oka vypadla. Zrovna prstem
ukazovala na svého pravého otce.</p>

<p class="mlptext">Lehounká rakvička se změnila nejspíše v olovo; nosiči se
zastavují a skládají máry na zemi. Ano, právě až sem chodila se svým otcem;
tady usedli a dívávali se dolů na silnici s komediantskými vozy, selskými
koleskami a bryčkami, dívali se odtud do ulic a hádali, kdo to tam jde –</p>

<p class="mlptext">Celé město vědělo, za kým běhá jeho paní, jen on byl slepý;
měl své dítě, světlovlasou a bledookou holčičku, s níž se piplal, zatímco jeho
paní běhala a dělala žárlivé výstupy každé slečince, kterou její muzikant učil
tlouci do kláves. Konečně se s ní musil rozejít, neměl-li pro ni ztratit
všechny své hodiny; ještě pak každému, kdo si o to řekl, dával číst její
dopisy, a řekl si o to každý –</p>

<p class="mlptext">Hudba znovu kvílí rozryvným pochodem a pomalý průvod za
hlaholu zvonů se těžce sune nahoru. Malá paní pod závoji, se rty ostře
sevřenými klopýtá o kraj sukní; drží se rovně, aby čelila všem těm pohledům,
dříve než se zase zavře doma s nekonečným vyšíváním u okna, bledá samotou a záštím.</p>

<p class="mlptext">Ano, nechal ji tehdy, a tak tu zůstala s tím dítětem, jež se
jí chladně protivilo, a se svým mužem, který už neměl smyslu než pro to neživé
děvčátko, jež nebylo jeho. Přilnul k němu celou svou těžkomyslnou náklonností;
a malé město už ani nevědělo, má-li se smát či má-li ho politovat, když je
vyváděl, směšně nastrojené, bledé a vyjevené, ven z chladných pokojů domu na
náměstí. Vtom umlkly zvony krátkým úderem.</p>

<p class="mlptext">Malá rakvička tluče na bránu věčnosti. Odpočívá na prknech nad
otevřeným hrobem prostřed velikého, němého zástupu; v mrtvém tichu jen sbor
šustí notami a děkan listuje pomalu v černé knížce. V davu zaplakalo dítě.
Hubený stín věže přetíná palčivý úhor mrtvých. Teprve rok tu pochovávají; a snad
je ten hřbitov příliš veliký, snad ho nikdy nenaplníme, snad nikdy nezaroste,
snad musí navěky zůstat tak prázdný a holý. Zástup těžce dýchá nepokojem. Co se
to děje? Proč se nezačíná? Ticho se dlouží mučivě, těžce, útlačně –</p>

<p class="mlptext">„Laudate Dominum de coelis, laudate eum in excelsis!“ „Laudate
eum omnes angeli eius,“ hlaholí sbor, „laudate eum omnes virtutes eius.“ Zástup
si oddechl. „Laudate eum sol et luna; laudate eum stellae et lumen.“ „Laudate
eum coeli coelorum –“ Slabý vítr, jakoby probuzen chórem mužských hlasů, zavál
úlevou do bledých tváří; zvedl se obláček kadidla, stuhy a věnce zašelestily a z
hrobu vydechl chlad hlíny. Otec nehybně pohlíží na rakvičku, nakloněn, jako by
padal; lidé se staví na špičky, aby ho lépe viděli: teď, teď přijde loučení.</p>

<p class="mlptext">„Kyrie eleison.“ „Christe eleison.“ „Kyrie eleison.“ Mladý
kněz rozhoupává kadidelnici; řetízky slabě chřestí, dým stoupá a chvěje se – „Oremus.“
Širé planoucí nebe strnule se otvírá nad bílým hřbitovem, vteřina úzkostné
věčnosti, jen srdce tluče napětím strašného, velebného a trapného okamžiku. „Per
omnia saecula saeculorum.“ „Amen.“ Krůpěje svěcené vody dopadnou na rakvičku,
otec s hlasitým zaštkáním klesá na kolena; rakev pomalým pohybem sjíždí do
hrobu, a sbor vpadá sladce, truchlivě, přidušeně chorálem „Kynul Bůh“.</p>

<p class="mlptext">Malá paní v závojích poslouchá jako přibita. Příliš dobře je
jí znám ten sytý, lesklý, sám sebou spokojený, ze sebe se těšící hlas. Kdysi mu
naslouchala jinde a žhavě se rozplývala pod jeho hmotným dotekem. Celé městečko
naslouchá s nakloněnou hlavou: to zpívá sám regenschori s první zpěvačkou sboru
Marií, Venuší města, velikou kvetoucí dívkou. Z celého sboru je slyšeti jen ty
dva hlasy. Říká se, že k němu chodí, tato Marie. Dva hlasy se milují a objímají
v plném slunci; sám děkan naslouchá se zavřenýma očima, malá paní křečovitě
zaplakala, modrý obláček kadidla letí k nebi, a tiše, tichounce nese se finále
nad hřbitovem. Děkan se probouzí jako ze sna a sklání se k zemi. Jedna, dvě,
tři hroudy.</p>

<p class="mlptext">Jedna, dvě, tři; každý se tlačí k otevřenému hrobu, kde otec
klečí na hromádce hlíny a vzlyká, jako by nikdy už nemohl přestat. Všichni
hodili své tři hroudy do hrobu a rádi by odešli. Čekají jen, až otec povstane,
aby mu podali ruku. Kněží přešlapují, je nutno ještě jíti do kaple; hrobař
hlasitě zasmrkal a jal se shrnovat lopatou suchou a palčivou hlínu do hrobu.
Celý zástup rozpačitě a fádně mlčí.</p>

<p class="mlptext">Tu rozčeří se sbor lechtivým smíchem. Pan regenschori blýská
očima, rád, že se mu žert povedl. Bledá Anežka zrůžověla, Matylda kouše do
kapesníku a Marie se prohýbá nehlasným výbuchem. Regenschori si spokojeně
pročísl knír a vlasy, naklonil se k Marii a něco jí zašeptal. Marie vyjekla
smíchem a utekla. Celý zástup se ohlíží polo s úsměvem a polo pohoršen.</p>

<p class="mlptext">Náhle se otec zvedá, chvěje se a chce něco říci. „Vám – vám
všem – kteří jste mé jediné – milované dcerušce prokázali –“ Ale dále nemůže,
zavzlyká a nepodávaje nikomu ruky odchází jako ve snách. Nastal obecný zmatek.
Zatímco kněží jdou do kaple, zástup se trhá a rozptyluje. Někteří píší chvatně
tři křížky na rov svých zesnulých, jiní postojí chvíli před nějakým náhrobkem a
skoro nikdo nečeká na konec obřadů; jen regenschori s Marií a se zpěvačkami v hlasitém
smíchu jdou na kůr hřbitovní kaple.</p>

<p class="mlptext">Několik černých žen se modlí u hrobů, utírají si oči a rovnají
ubohé schnoucí květy.</p>

<p class="mlptext">Z otevřené kaple letí zpěv děkanův: „Benedicite omnia opera
Domini Domino.“</p>

<p class="mlptext">„Benedicite angeli Domini Domino,“ hlaholí regenschori.</p>

<p class="mlptext">„Benedicite coeli Domino.“</p>

<p class="mlptext">Hrobník plnými lopatami zahrabává dítě dvou otců.</p>

</div>
</body>
</html>