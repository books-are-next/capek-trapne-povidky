<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Trapné povídky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">Na
zámku</h2>

<p class="mlptextbez1radku">„D, Mary, D,“ opakovala Olga s mechanickou
trpělivostí. Malá Mary neochotně odklepávala na pianě lehounkou etudu; na ní
zůstaly stát již čtrnáct dní a jde to čím dále tím hůře; Olgu pronásleduje ta
protivná dětská melodie už i ve snu.</p>

<p class="mlptext">„D, Mary, podívejte se: C D G D,“ předzpěvuje Olga slabým
hláskem a přehrává na klavíru. „Dávejte přece pozor: C D G D, ale Mary! D! D!
Proč hrajete pořád E?“</p>

<p class="mlptext">Mary neví, proč hraje špatně, ví jenom, že musí hrát; její oči
planou nenávistí, kope nohama do židle a v nejbližší chvíli uteče k papá; zatím
umíněně hraje E a zase E. Olga už nedává pozor a vyhlíží umučenýma očima z okna.
Svítí slunce, veliké stromy v parku se ohýbají žhavým větrem; ale ani v parku
není volnosti, ani v těch režných polích za parkem, – ach, kdy bude už konec
hodiny? A zase, zase E!</p>

<p class="mlptext">„D, Mary, D,“ opakuje Olga plna zoufalství, a náhle propuká: „Vy
nebudete nikdy umět hrát!“</p>

<p class="mlptext">Děvčátko se vztyčilo, ožehlo Olgu pohledem rodové pýchy a ozvalo
se: „Oč, slečno, že to neřeknete před papá?“</p>

<p class="mlptext">Olga se hryzla do rtu. „Hrejte,“ křikla zbytečně ostře,
zachytila nenávistný pohled dítěte a jala se hlasitě, netrpělivě počítat: „Jedna,
dvě, tři, čtyři. Jedna, dvě, tři, čtyři. Jedna, dvě, tři, čtyři. C D G D.
Špatně. Jedna, dvě, tři, čtyři…“</p>

<p class="mlptext">Dveře salonu se zachvěly. To jistě starý hrabě se za nimi zase
postavil, aby poslouchal. Olga ztlumila hlas: „Jedna, dvě, tři, čtyři. C D G D.
Dobře, Mary!“ Dobře to sice nebylo, ale starý hrabě poslouchá. „Jedna, dvě,
tři, čtyři. Teď je to dobře. Vždyť to není tak těžké, že? Jedna, dvě…“</p>

<p class="mlptext">Dveře se rozlétly, a chromý hrabě vešel, lomoze svou holí. „Haha,
Mary, wie gehts? Hast du schön gespielt!<a href="../Text/trapne_povidky_018.html#_ftn1" title="" class="pcalibre1 pcalibre" id="_ftnref1"><span class="msofootnotereference"><span class="calibre11"><span class="msofootnotereference"><span class="calibre12">[1]</span></span></span></span></a> Že, slečno?“</p>

<p class="mlptext">„Ó ano, pane hrabě,“ přisvědčila Olga horlivě, vstávajíc od
klavíru.</p>

<p class="mlptext">„Mary, du hast Talent,“ volal ochromený stařec, a pojednou – bylo
to skoro hrozné na pohled: padl těžce na kolena, až podlaha zaduněla, a s jakýmsi
vzlykavým vytím líbal své dítě na krček hlasitými, divými polibky. „Du hast
Ta-lent,“ mumlal, „du bist so gescheit, Mary, so gescheit! Sag’ mal, was soll
dir dein Papa schenken?“<a href="../Text/trapne_povidky_018.html#_ftn2" title="" class="pcalibre1 pcalibre" id="_ftnref2"><span class="msofootnotereference"><span class="calibre11"><span class="msofootnotereference"><span class="calibre12">[2]</span></span></span></span></a></p>

<p class="mlptext">„Danke, nichts,“ odpovídala Mary, krčíc lechtivě ramínky pod
jeho pocely. „Ich möchte nur…“</p>

<p class="mlptext">„Was, was möchtest du?“ žvatlal hrabě nadšeně.</p>

<p class="mlptext">„Ich möchte nur nit so viel Stunden haben,“<a href="../Text/trapne_povidky_018.html#_ftn3" title="" class="pcalibre1 pcalibre" id="_ftnref3"><span class="msofootnotereference"><span class="calibre11"><span class="msofootnotereference"><span class="calibre12">[3]</span></span></span></span></a>
hodila Mary.</p>

<p class="mlptext">„Haha, natürlich,“ smál se hrabě uchvácen, „nein, wie gescheit
bist du!<a href="../Text/trapne_povidky_018.html#_ftn4" title="" class="pcalibre1 pcalibre" id="_ftnref4"><span class="msofootnotereference"><span class="calibre11"><span class="msofootnotereference"><span class="calibre12">[4]</span></span></span></span></a>
Že, slečno?“</p>

<p class="mlptext">„Ano,“ vydechla Olga.</p>

<p class="mlptext">„Wie gescheit,“ opakoval stařec a chtěl vstáti. Olga mu
přiskočila na pomoc. „Nechat,“ křikl hrabě prudce, a stoje na kolenou a rukou
jako zvíře, hleděl se vztyčiti. Olga se odvrátila. Tu sevřelo pět křečovitých
prstů její paži, a opřen o ni celou tíhou starý hrabě vstával. Olga div
neklesla pod vahou toho velikého, mrtvicí ochrnutého, strašného těla; bylo to
nad její statečnost. Malá Mary se smála.</p>

<p class="mlptext">Hrabě se narovnal, nasadil si skřipec a pohlédl na Olgu jaksi
překvapen, jako by ji dosud neviděl.</p>

<p class="mlptext">„Miss Olga?“</p>

<p class="mlptext">„Please?“ vydechlo děvče.</p>

<p class="mlptext">„Miss Olga, you speak too much during the lessons; you
confound the child by your eternal admonishing. You will make me the pleasure
to be a little kinder.“</p>

<p class="mlptext">„Yes, sir,“ šeptala Olga, zardělá až po vlasy. Mary chápala,
že papá Olgu hubuje, a vznešeně se tvářila, že se jí to netýká.</p>

<p class="mlptext">„Tak máúcta, slečno,“ zakončil hrabě.</p>

<p class="mlptext">Olga se uklonila a odcházela; cestou napadla ji potřeba
pomsty, i obrátila se blýskajíc očima a řekla: „Mary, můžete pozdravit, když
odcházím.“</p>

<p class="mlptext">„Ja, mein Kind, das kannst du,“<a href="../Text/trapne_povidky_018.html#_ftn5" title="" class="pcalibre1 pcalibre" id="_ftnref5"><span class="msofootnotereference"><span class="calibre11"><span class="msofootnotereference"><span class="calibre12">[5]</span></span></span></span></a> přisvědčil starý hrabě
blahovolně. Mary se ušklíbla a střihla bleskurychlou poklonku.</p>

<p class="mlptext">Sotva byla Olga za dveřmi, přitiskla si ruce na čelo. Och
bože, nevydržím to, nevydržím! Och bože, za těch pět měsíců nebylo dne a není
hodiny, aby mne netrápili…</p>

<p class="mlptext">Ale vždyť mne netrápí, řekla si přecházejíc po studené hale s dlaněmi
na skráních. Jsem cizí a najatý člověk, nikdo na mne nemyslí. Jsou jen takoví,
bože, nikde není člověk tak sám jako mezi cizími lidmi! Ale Mary je zlá,
vykřiklo to v ní prudce, a nenávidí mne; chce mne trápit a ví jak. Osvald je
uličník, ale Mary je zlá; hraběnka je pyšná a uráží mne, ale Mary je zlá. To
dítě, které jsem chtěla mít ráda! Dítě, se kterým jsem po celý den, po celý
den! Bože, kolik let tu ještě budu?</p>

<p class="mlptext"><span class="calibre13">Dvě komorné se chichotaly
po chodbě. Sotva zahlédly Olgu, umlkly a s kosým pohledem pozdravily. Olga by
na ně málem vyjela závistí, že se smějí; chtěla jim něco zvysoka poručit, ale
nevěděla co. Kdybych aspoň byla v čeledníku s těmi děvčaty, napadlo ji; kvikají
tam do noci, klepou a honí se; a Franc, lokaj, s nimi, každou chvíli některá
vypískne, och bože, vždyť je to odporné! Mocí se jí vnutila vzpomínka
nejstrašnější; včera přistihla France s fickou z kuchyně, bylo to v prázdném
hostinském pokoji vedle její ložnice; byla by ho udeřila do obličeje svou
drobnou, vzteklou pěstí, jak se pitomě usmíval zapínaje se. Zaryla si prsty do
tváře. Ne, ne, nevydržím tu! C D G D, C D G D… Ale ty služky se aspoň baví!
Aspoň nejsou tak samy, nejedí s pány, melou po celý den a večer si potichu
zpívají na dvoře… Kdyby mne aspoň večer vzaly mezi sebe! Sladce, hudebně jí
zatanulo, co zpívaly včera dvojhlasem pod starou lípou:</span></p>

<p class="mlpversei">„… mě jen srdce bolí,<br class="calibre14"/>
plakala bych hned.“</p>

<p class="mlptext">Poslouchala ve svém okně s očima plnýma slz a polohlasem
zpívala s nimi; vše jim odpustila a vztahovala k nim ruce v horoucím
přátelství. Děvčata, vždyť i já jsem jako vy! I já jsem jen děvečka služebná, a
nejnešťastnější z vás!</p>

<p class="mlptext">Nejnešťastnější, opakovala si Olga, přecházejíc po hale. Jak
to řekl hrabě? „Miss Olga, mluvíte příliš mnoho při hodinách. Pletete jen to
dítě svým – věčným – napomínáním. Uděláte mi to potěšení, že budete – trochu – vlídnější.“
Opakovala si slovo za slovem, aby jí neušla ani krůpěj trpkosti. Zatínala
pěstě, planouc hněvem a bolestí. Ano, to byla její slabost: brala příliš vážně úkol
vychovatelky. Přijela sem na zámek v horečce nadšení, předem zamilována do
děvčátka, jež jí bude svěřeno. S vášní vrhla se tehdy do vyučování, horlivá,
pedantická a plná vědomostí: nesmírně věřila ve význam vzdělání, ale nyní už
jen louskala s nudící se Mary drobty počtů a mluvnice, vždy znovu se
rozčilujíc, tlukouc kloubky do stolu a posléze s pláčem prchajíc z učebny, kde
vítězně zůstala malá Mary se svým vzdorem a svými chybami. Zpočátku hrávala si
s Mary v překypělé a vášnivé bujnosti, dětsky zaujata jejími hračkami; nakonec
shledala, že si hraje sama před chladným, výsměšně znuděným pohledem děvčátka,
a tu bylo po hrách, a Olga se vlekla za svou svěřenkou jako stín, nevědouc, o čem
s ní mluvit a čím ji pobavit. Přijela až posvátně naplněna předsevzetím lásky,
mírnosti a trpělivosti; nyní vizte její planoucí oči, slyšte, jak prudce a přerývaně
bije její srdce; to srdce je s to cítit jen bolest, a nikoliv lásku. „Budete – trochu
– vlídnější,“ opakovala si Olga trnouc; můj bože, dovedu to ještě?</p>

<p class="mlptext">S tvářemi planoucími rozčilením přebíhala prostřed plechových
panáků, železných rytířů, kterým se dříve smávala. Napadaly ji tisíce věcí,
které mohla hraběti říci na jeho výtky; vyrojila se jí slova plná důstojnosti,
odpovědi rozhodné a hrdé, které by navždy jí zjednaly váhy v tomto domě. Pane
hrabě, mohla říci s hlavou vztyčenou, vím, co chci; chci Mary naučit přesnému
pojímání všech věcí a přísnosti k sobě; chci z ní udělat člověka, který sobě
nedovoluje v ničem pochybit. Pane hrabě, nejde o falešnou klávesu, nýbrž o falešnou
výchovu; mohu Mary nemilovat a pak si nevšímat jejích chyb; ale miluju-li ji,
budu k ní tak přísná, jako jsem přísná k sobě. – Rozjařila se skoro, když si to
vše říkala s očima rozžatýma, se srdcem vzníceným nedávnou bolestí; ulehčilo se
jí a pevně se odhodlávala, že už brzo, že už zítra s hrabětem o tom promluví.
Hrabě není tak zlý, má své velkodušné chvíle, a potom, trpí tolik! Jen kdyby
neměl ty strašné, světlé, zdrcující oči vytřeštěné za skřipcem!</p>

<p class="mlptext">Vyšla před zámek, oslněna sluncem; dláždění před chvílí
zkropené se lesklo a vlhce dýchalo. „Pozor, slečno,“ křikl mutující hlas
Osvaldův a současně vletěl mokrý kopací míč do bílé sukně Olžiny. Osvald se
zachechtl, ale přestal, když viděl ustrnutí ubohé dívky. Sukně byla docela
pomazána blátem; Olga ji zvedla a beze slova výčitky zavzlykla. Osvald
zčervenal a zajíkal se: „Já jsem vás neviděl, slečno.“ „Beg your pardon, Miss…,“
ozval se Osvaldův učitel, Mister Kennedy, který se v bílé košili a bílých
kalhotech válel na záhonu trávy; jediným pohybem vyskočil, dal Osvaldovi
pohlavek a šel si zase lehnout. Olga viděla jen svou sukni; měla tak ráda ty
bílé šaty. Beze slova se obrátila a šla domů, vší silou se přemáhajíc, aby jí
nevyhrkly slzy hned cestou.</p>

<p class="mlptext">Hrdlo se jí užuž chvělo potřebou pláče, když otevírala dveře
svého pokoje. Tu stanula v úžase, stěží chápajíc, co se děje; prostřed pokoje
seděla na židli paní hraběnka a komorná před ní přehrabávala její, Olžinu,
šatní skříň…</p>

<p class="mlptext">„Ah, c’est vous,“<a href="../Text/trapne_povidky_018.html#_ftn6" title="" class="pcalibre1 pcalibre" id="_ftnref6"><span class="msofootnotereference"><span class="calibre11"><span class="msofootnotereference"><span class="calibre12">[6]</span></span></span></span></a>
přivítala ji, aniž se ohlédla, paní hraběnka.</p>

<p class="mlptext">„Oui, madame la comtesse,“<a href="../Text/trapne_povidky_018.html#_ftn7" title="" class="pcalibre1 pcalibre" id="_ftnref7"><span class="msofootnotereference"><span class="calibre11"><span class="msofootnotereference"><span class="calibre12">[7]</span></span></span></span></a> dostala Olga ze sebe,
sotva dýchajíc, s očima vytřeštěnýma.</p>

<p class="mlptext">Komorná vyndala celou náruč šatů. „Hraběcí milosti, tady to
jistě není.“</p>

<p class="mlptext">„Tak je dobže,“ odpověděla hraběnka a těžce vstávala k odchodu.
Ustrnulá Olga ani nevzpomněla, aby jí ustoupila ze dveří. Hraběnka se zastavila
tři kroky před ní. „Mademoiselle?“</p>

<p class="mlptext">„Oui, Madame.“</p>

<p class="mlptext">„Vous n’attendez pas, peut-ętre, que je m’excuse?“<a href="../Text/trapne_povidky_018.html#_ftn8" title="" class="pcalibre1 pcalibre" id="_ftnref8"><span class="msofootnotereference"><span class="calibre11"><span class="msofootnotereference"><span class="calibre12">[8]</span></span></span></span></a></p>

<p class="mlptext">„Non, non, Madame!“ zvolala dívka.</p>

<p class="mlptext">„Alors il n’y a pas pourquoi me barrer le passage,“<a href="../Text/trapne_povidky_018.html#_ftn9" title="" class="pcalibre1 pcalibre" id="_ftnref9"><span class="msofootnotereference"><span class="calibre11"><span class="msofootnotereference"><span class="calibre12">[9]</span></span></span></span></a>
zahrčela hraběnka svými hrdelními r.</p>

<p class="mlptext">„Ah pardon, Madame la comtesse,“ zašeptala Olga okamžitě
ustupujíc. Hraběnka a komorná vyšly; zůstaly jen šatečky rozházené po stole a na
posteli.</p>

<p class="mlptext">Olga sedla na židli jako dřevěná; pláč ji přešel. Prohlížely
jí skříně jako zlodějské panské. „Snad nečekáte, že se omluvím?“ Ne, ne, paní
hraběnko; chraň bůh, abyste se omlouvala děvčeti placenému! Tady jsou ještě mé
kapsy, tady má peněženka; prohlédněte si všechno, abyste viděla, co jsem
ukradla. Jsem chudá a zajisté nepoctivá. Strnulýma očima hleděla Olga do země.
Nyní konečně věděla, proč již tolikrát našla své šaty a prádlo jaksi přeházené.
A já jím s nimi u jednoho stolu! odpovídám, usmívám se, dělám společnici, nutím
se k veselí… Bezmezné ponížení zalilo Olgu. Její oči byly široce vytřeštěné a suché,
její ruce sevřené na prsou; nebyla schopna myšlenky, jen srdce jí tlouklo
bolestně a hrozně.</p>

<p class="mlptext">Moucha usedla na sepjaté ruce, třela si hlavičku, stříhala
křídly, přebíhala; ruce se nepohnuly. Chvílemi bouchlo kopyto nebo zařinčel
řetěz ve stáji. Z bufetu zvonilo nádobí, nad parkem zakřičel ostříž, daleko na
zatáčce pískal vlak. Konečně bylo to již mouše příliš dlouhé, trhla křídly a vyletěla
otevřeným oknem. Naprosté ticho se napjalo přes zámek.</p>

<p class="mlptext">Jedna, dvě, tři, čtyři. Čtyři hodiny. S hlasitým zíváním jde
kuchařka vařit svačinu. Rychlé kroky běží po dvoře, u studně skřípe rumpál,
trochu chvatu se pohnulo domem. Olga se zvedla, přejela si dlaněmi čelo jako
bez paměti a jala se pěkně srovnávat své šaty na stole. Pak klekla k prádelníku,
vyndávala si prádlo a kladla je na postel. Své knížky složila na židle, a když
byla hotova, stála nad tím vším jako nad troskami Jeruzaléma a třela si čelo:
Co s tím vlastně chci? Proč to dělám?</p>

<p class="mlptext">Ale vždyť se budu stěhovat, odpověděl v ní jakýsi jasný hlas.
Dám výpověď na hodinu a odjedu zítra ráno v pět hodin. Starý Vavrys mně odveze
kufry na dráhu. Ale to nejde, bránila se Olga zaraženě; kam bych šla odtud? Co
si počnu bez místa? – Domů půjdu, odpovídal hlas, který vše už rozvážil.
Maminka bude sice plakat, ale táta mne pochválí. Dobře tak, dceruško, řekne,
lepší čest nežli dobrá mísa.</p>

<p class="mlptext">Ale tatínku, namítala Olga s tichou a hrdou radostí, co tedy
budu dělat? – Do továrny půjdeš, odpovídal hlas, který vše uvážil; rukama budeš
dělat, budeš brát týdně mzdu a mamince doma pomůžeš; je stará a slabá. Prádlo
vypereš a podlahu utřeš; unavená budeš spát a hladová budeš jíst. Dceruško,
pojedeš domů!</p>

<p class="mlptext">Olga rozpřáhla ruce v úchvatu radosti. Odtud, odtud! A zítra
večer už budu doma! Jak jen je možno, že jsem na to nepřišla dávno? Jak jsem to
vydržela? Hned teď, hned po svačině dám výpověď a pojedu domů; večer si všechno
složím, přivedu sem hraběnku a ukážu jí: tohle si vezu domů; je-li jen nitka
vaše, utrhněte si ji; jen tohle bláto na šatech je vaše, paní hraběnko, a to si
odvezu.</p>

<p class="mlptext">Ruměná radostí, strhovala Olga ze sebe potřísněné šaty. Zítra,
zítra! Schovám se v koutě vagonu, nikdo mne ani neuvidí; jako pták z klece
uletím. Přišel na ni uličnický rozmar, hvízdala a vázala si červenou kravatu.
Smála se na sebe do zrcadla, pyšná, s hřívou rozevlátou, a pískala co
nejsilněji mohla: C D G D, C D G D.</p>

<p class="mlptext">Po dvoře běží kvapem lidé; chraptivý gong volá k svačině. Olga
letí po schodech, neboť nechce si naposled odepřít podívanou na slavnostní
vstup hraběcí rodiny. Tu, ejhle, sestupuje starý hrabě, poloochromený, opřen o rámě
vyčouhlého Osvalda. Paní hraběnka s těžkým, nadmutým, nemocným životem zle se
vadí s Mary, potrhávajíc ji za stuhu ve vlasech. Vzadu klackuje se atletický
Mister Kennedy, svrchovaně lhostejný ke všemu, co se kolem děje.</p>

<p class="mlptext">Starý kavalír hnal se první ke dveřím, otevřel a řekl: „Madame?“</p>

<p class="mlptext">Paní hraběnka těžkými kroky vešla do jídelny.</p>

<p class="mlptext">„Mademoiselle?“ ohlédl se hrabě po Olze. Olga vešla s hlavou
vztyčenou. Za ní hrabě, Kennedy, Mary, Osvald. Hrabě usedl v čelo stolu, po
pravici hraběnka, po levici Olga. Hraběnka zazvonila. Vešly komorné, s očima
sklopenýma, kroky neslyšnými, jako loutky, jež neslyší než rozkaz a nevidí než
pokyn; jako by tyto mladé rty nikdy se neozvaly a tato sklopená víčka nikdy se
nepozvedla v pohledu, jenž by projevil zájem či porozumění. Olga se zarývala
očima do této němohry, „abych to už nikdy nezapomněla…“</p>

<p class="mlptext">„Du beurre, Mademoiselle?“ tázal se hrabě.</p>

<p class="mlptext">„Merci.“ Pila holý čaj se suchým chlebem; za týden, jiskřilo v
ní jaře, budu chodit do továrny. Zatím hrabě namáhavě pracuje svým falešným
chrupem, hraběnka nejí, Osvald polévá ubrus kakaem, Mary nechává všeho, aby
cucala cukrátka, a jen Mister Kennedy si maže na centimetry másla na svůj
krajíček. Vítězné opovržení všemi a vším naplnilo srdce Olžino. Ubozí lidé,
zítra budu jediná z vás volná; s hrůzou si vzpomenu na vaši večeři, při níž si
nemáte čeho říci, abyste si ponaříkali nebo se zasmáli.</p>

<p class="mlptext">S celou svou povýšeností padla Olga na Mistra Kennedyho.
Nenáviděla ho srdečně od prvního dne; nenáviděla jeho lhostejnou snadnost, se
kterou tu dovedl žít po svém, ani za mák se neohlížeje na nikoho; nenáviděla
ho, že nikdo si na něho netroufal a že všechno přezíral svou netečnou
svrchovaností. Byl tu bůhví proč; boxoval brutálně s Osvaldem, jezdil s ním na
koni, nechával se od něho zbožňovat; šel střílet, kdy se mu zachtělo, a válel-li
se někde v parku, nic jím nemohlo hnouti. Někdy, byl-li sám, sedl si ke klavíru
a improvizoval; hrál dokonale, ale bez citu, nemysle než na sebe; tu
naslouchávala Olga potají, přímo uražena, že nemůže proniknouti v tuto
chladnou, složitou, sobeckou hudbu. Nevšímal si nikoho a ničeho; byl-li přímo
otázán, stěží odvalil rty, aby řekl „yes“ nebo „no“. Mladý silák, krutý,
ješitný a líný, dělal vše jako z milosti; někdy starý hrabě se odvážil požádati
ho o partii šachu; tu Mister Kennedy beze slova sedl k šachovnici a několika
nerozmyšleně prudkými, strašně surovými tahy dal šach mat starému pánovi, který
se potil úzkostí a breptal jako dítě, rozmýšleje se pln rozčilení půl hodiny
před každým tahem desetkrát braným zpátky. Olga s netajeným vztekem
přihlížívala k tomuto nerovnému zápasu; sama někdy hrávala v šachy s hrabětem,
hráčem dobrým a rozmyslným, a tu bývaly to nekonečné partie plné meditací a rozvážných
plánů, jež prohlédnouti znamenalo polichotiti chytrosti spoluhráče a oceniti
jeho hru. Olga se neptala, jaké má k tomu právo, ale cítila se nadmíru
nadřaděna celému panu Kennedymu s jeho dokonalostmi, jež ho nestály nejmenší
námahy, s jeho sebejistotou a suverénní povýšeností, kterou všechny ovládal;
pohrdala jím a dávala mu to cítit; ano, celá její dívčí pýcha a domýšlivost,
tolikrát denně poražená, oživovala v tomto okázalém opovržení.</p>

<p class="mlptext">Zatím Mister Kennedy svačil s mohutným klidem, pranic nedbaje
vražedných pohledů planoucí Olgy. Ignoruje, myslila si Olga vzníceně; a zatím
každé noci, když jde spát, klepá na mé dveře: „Open, miss Olga…“</p>

<p class="mlptext">Skutečně, to bylo jedno z tajemství zámku, a Olga ani
netušila, jak velice toto tajemství bavilo v čeledníku. Mladý anglicky chlapík,
který až urážejícím způsobem nedbal komorných, již hezky dlouho vedl tyto tajné
spády. Byla to jeho „fancy“, že mu museli upravit pokoj ve věži zámku, kde, jak
se po generace říkalo, straší. Olga ovšem nevěřila v strašidla a viděla v Kennedyho
rozmaru jen komedii renomisty; což jí nevadilo, aby se v noci nebála na
schodech a na chodbě až k smrti. Ostatně je svatá pravda, že bývalo v noci
slyšeti zvuky, jež nestačilo uvésti na Francovy zálety ani na horší ještě
erotiku ženských pokojů. Zkrátka jedné noci, když Olga již ležela, pan Kennedy
ťukal na její dveře: „Open, miss Olga.“ Olga tehdy hodila na sebe župánek a ptala
se štěrbinou dveří, co chce. Tu Mister Kennedy začal mlíti spoustu anglických
pošetilostí, z nichž rozuměla sotva čtvrtině, ale nicméně tolik, aby pochopila,
že ji jmenuje „sladkou Olgou“ („sweet Aulga“) a jinými důležitými názvy; to
stačilo, aby mu zabouchla dveře před nosem a zamkla se, načež ráno, při prvém
setkání, tázala se ho celou přísnou, nesmírnou širokostí svých očí, co to v noci
dělal u jejích dveří? Mister Kennedy nepovažoval dle všeho za nutno vysvětlovat
nebo vůbec dát najevo, že se na něco pamatuje; ale od toho dne ťukal denně,
říkal „Open, miss Olga“, zkoušel kliku a drmolil nejšprýmovnějším způsobem,
zatímco Olga ve své posteli, přitahujíc si pokrývku až po bradu, křičela v slzách
„You’re a rascal“ nebo „Vy jste blázen“ ve všech odstínech, které pro toto
slovo má jen angličtina, – až k zoufalství rozhorlena, že ten ničema a blázen
se směje. Byl to jeho jediný smích za celý den.</p>

<p class="mlptext">Olga pásla se nyní svítícíma očima na panu Kennedym. Až zvedne
oči, řekla si, zeptám se ho tady, přede všemi: Pane Kennedy, pročpak se každé
noci dobýváte do mého pokoje? Bude to skandál; ale než půjdu, povím ještě jiné
věci. – Chuť pomsty ji rozjařovala. Tu zvedl Mister Kennedy oči, ocelově modré
a klidné; Olga již pohnula rty, a náhle se zarděla. Vzpomněla si…</p>

<p class="mlptext">Byly tím vinny ty krásné měsíční noci asi před týdnem.
Nevýslovně kouzelné noci, noci jasného úplňku v plném létě, noci stříbrné,
pohansky svaté noci měsíční! Olga se potloukala před zámkem, neměla odvahy jít
spát v noci tak čarodějné; byla sama a šťastna, plna okřídleného úžasu nad
přemírou krásy, jež zaplavila spící svět. Pomalu, s hrůzou plnou rozkoše se
odvážila sejít do parku. Viděla břízy krasavice a přečerné duby na stříbrných
lukách, tajůplné stíny a zázračné světlo; bylo to více, než možno snésti.
Pustila se přes velikou louku k bazénu s vodotryskem; a když obešla křoví,
spatřila na okruží bazénu bělostnou sochu nahého muže, s tváří zdviženou k úplňku,
ruce založené za hlavou, mocný hrudník silně sklenutý nad úzkým břichem. Byl to
pan Kennedy. Olga nebyla pošetilé děvče, nevykřikla a nedala se na útěk.
Přivřenýma očima zírala nepohnutě na bílou postavu. Socha žila usilovným
pohybem svalstva. Od lýtek stoupala vlna postupně napínaných svalů přes stehna
a břicho na hrudník a přelila se do krásných přesilných paží; a opět nová
muskulární vlna zvedala se od štíhlých lýtek nahoru, až znovu naplnila
balvanitě vytesané bicepsy. Mister Kennedy cvičil svým způsobem, nehýbaje se z místa.
Náhle se pohnul, zvedl ruce a pozpátku sebou hodil do bazénu. Voda vystříkla,
zatřpytila se, zašuměla. Olga se potichu ztratila a nemyslíc již na tajůplné a děsivé
stíny noční brala se přímo domů; kupodivu, neviděla již břízek krasavic a starých
dubů na stříbrných pažitech. To bylo prvé, proč se zarděla.</p>

<p class="mlptext">Věru nevěděla, proč se vlastně rdí; na věci nebylo nic, zač se
styděti, tolik podivné krásy bylo v tom dobrodružství. Avšak stalo se něco
horšího, a sice hnedle den nato. Byla noc spanilá a jasná; Olga opět se
procházela před zámkem, ale do parku ovšem již nešla; myslela na pana
Kennedyho, který se snad dnes zase koupá, na tajemnou hloubi parku, na bílou
sochu mladého muže; když se k ní blížila klepavá klíčnice, vyhnula se, neboť
chtěla být sama. A pak se udělalo pozdě, jedenáct hodin, a Olga se bála jít
sama po schodech a chodbách domů. Kennedy se vracel z parku, s rukama v kapsách;
když uviděl Olgu, chtěl začít se svým bizarním nočním dvořením, ale Olga mu
uťala řeč a nařídila dosti velitelsky, aby jí posvítil domů. Kennedy, jaksi
zaražen, nesl svíci a nemluvil; a když byli u jejích dveří, řekl velmi krotce „good
night“. Olga se prudce obrátila, vrhla na něho pohled nepřirozeně ztemnělý a jako
beze smyslů vjela mu plnou rukou do vlasů. Byly vlhké a měkce chundelaté jako
srst mladého vykoupaného novofundlanďana. Olga zasykla rozkoší a nevědouc, co
činí, rvala za ně silně. Než se vzpamatoval, bouchla dveřmi a zamkla se. Mister
Kennedy šel domů jako zařezaný; teprve za půl hodiny se vrátil ke dveřím, byl
bos a snad polosvlečen a tichounce klepal šeptaje: „Olga, oh Olga…“ Olga se
neozvala, a pan Kennedy se konečně odkradl. To byla událost, za kterou se Olga
nyní tak styděla. Byla to ovšem hloupost hanebná, Olga by se chtěla propadnout za
to, co provedla, a mstila se aspoň na panu Kennedym, jenž tím byl jaksi vinen,
opovržením dvojnásobným. Příští noci vzala si do svého pokoje huňatého pinče
Frice; když Kennedy přišel ťukat, spustil Fric řev strašlivý. Po několik dní
dával pak Mister Kennedy pokoj; nyní již zase dvakráte přišel a drmolil
způsobem nejlyričtějším, zatímco Olga, znechucena již a plna štítivého záští k tomu
nestoudnému člověku, si zakrývala uši poduškou, aby nic neslyšela.</p>

<p class="mlptext">To bylo, na mou čest, vše, co se stalo mezi Olgou a panem
Kennedym; a proto bylo Olze tak nevýslovně trapno, že se začervenala před jeho
pohledem, a byla by se za to tloukla. Hnětla se nesmírně ve svém nedůtklivě
panenském srdci. Tím lépe, řekla si, že odjedu; i kdyby pro nic jiného, tož pro
toho člověka. Cítila se již znavena tím denním zápasem a ponížena svou
malomocí; do hrdla stoupal jí příval nechuti a odporu takového, že by vykřikla.
Sláva tobě, Bože, nutila se k lehkosti, že již odjedu; kdybych jen den ještě
zůstala, udělala bych skandál nejhroznější.</p>

<p class="mlptext">„Prenez des prunes, Mademoiselle.“<a href="../Text/trapne_povidky_018.html#_ftn10" title="" class="pcalibre1 pcalibre" id="_ftnref10"><span class="msofootnotereference"><span class="calibre11"><span class="msofootnotereference"><span class="calibre12">[10]</span></span></span></span></a></p>

<p class="mlptext">„Pardon, Madame?“</p>

<p class="mlptext">„Prenez des prunes.“</p>

<p class="mlptext">„Merci, merci, Madame la comtesse.“<a href="../Text/trapne_povidky_018.html#_ftn11" title="" class="pcalibre1 pcalibre" id="_ftnref11"><span class="msofootnotereference"><span class="calibre11"><span class="msofootnotereference"><span class="calibre12">[11]</span></span></span></span></a></p>

<p class="mlptext">Odpoutala se od pana Kennedyho a padla na hezkou tvář
Osvaldovu. Maličko potěšilo se její srdce přívětivou něhou. Nebylo jí tajno, že
chlapec je do ní svým způsobem zamilován; nedovedl to arciť přiznati jinak než
zbytečnou hrubostí a uhýbavýma očima. Zato Olga ho trápívala se zvláštní
rozkoší; kladla mu ruku kolem jeho pěkné, jemné šíje a táhla ho s sebou parkem,
nezřízeně se bavíc jeho mručivou a blaženou zuřivostí. Hleďte, teď právě, cítě
její pohled, spolkl ohromné sousto a vztekle vykoukl. Ubohý Osvalde! Co z tebe
bude tady, v tom strašném domě, ty dítě, jež právě se přelamuješ v mladíka,
stonajíc současně přemírou útlosti i sveřeposti? Jak se probudí tvé srdce, jaké
příklady uvidíš? Stesk rozladění dotkl se Olgy. Přednedávnem vešla do pokoje
Osvaldova a přistihla ho, kterak se strká a boxuje s komornou Paulínou,
nejhorší z děvčat. Ach, rozumí se, byla to dětská hra rvavého štěněte; ale
neměl se Osvald zapálit, neměla Paulína mít oči a tváře tak roznícené, nemělo
to zkrátka tak být, a vůbec, vůbec to nemělo být. Olga, plna podezření, se
postavila od té chvíle do střehu; již nikdy se neprobírala citlivými prsty ve
vlasech Osvaldových, nikdy mu nepoložila ruku kolem šíje a jala se ho hlídati
zraky Argusovými<a href="../Text/trapne_povidky_018.html#_ftn12" title="" class="pcalibre1 pcalibre" id="_ftnref12"><span class="msofootnotereference"><span class="calibre11"><span class="msofootnotereference"><span class="calibre12">[12]</span></span></span></span></a>,
proniknuta nepokojem, snižujíc se až ke špehování, odhodlána nevydat dětství
Osvaldova předčasným a hanebným zkušenostem. Často odběhla najednou od Mary,
aby dohlédla za Osvaldem; byla na něho chladně přísná, čímž dosáhla jen toho,
že jeho mladá láska se prolamovala odbojnou nenávistí. – A proč, ptala se nyní Olga
sebe samé, ho vlastně hlídám? Co je mně, člověku cizímu, do toho, jakou lekci o
životě mu dá Paulína či kterákoliv jiná? Proč mám se trápit nepokojem a vlastní
přísností, která bolí mne víc než jeho? Sbohem, sbohem, Osvalde, neřeknu ti, že
jsi mé drahé dítě, nepovím ti, jak jsem milovala tvou chlapeckou čistotu,
líbeznější nad čistotu dívčí; nebudu tě již hlídat, otevři jen oči a náruč,
abys chytil první příležitost, – nebudu tady, abych nad tebou zaplakala.</p>

<p class="mlptext">A vy, paní hraběnko, přešla náhle Olga k ráznému účtování,
jste podezírala mne. Špehovala jste mne při mých hodinách s Osvaldem; dala jste
mi najevo, že „je pro něho lépe, aby byl ve společnosti pana Kennedyho“. Snad
je pro něho také lépe, aby byl ve společnosti Paulíny; Paulína je vaše
důvěrnice. Když onehdy v noci šel Osvald tajně s Kennedym na vydru, přišla jste
do mého pokoje, musila jsem vám otevřít; hledala jste chlapce i pod mojí
pokrývkou na posteli. Dobrá, paní hraběnko, je to vaše dítě; ale Paulínu
posíláte k jeho lůžku, aby ho budila, Paulínu, ženu přes třicet let a zkaženou
jako ďábel. Prohlížíte mé skříně a očicháváte moje zásuvky; pak mne pozvete k sobě
do kočáru, abych vás bavila. Nabízíte mi švestky, ach díky, Madame, jste tak
laskavá! Pokládáte-li mne za lehkou a zlodějku, pošlete mne od stolu, abych
jedla v čeledníku, nebo ještě raději v prádelně; budu tam polykat kus chleba se
slzami vzteku a pokoření, ale aspoň, aspoň se nebudu muset usmívat!</p>

<p class="mlptext">– – „Neslyšíte, slečno?“</p>

<p class="mlptext">„Pardon,“ zapálila se Olga.</p>

<p class="mlptext">„Jste snad – trochu – nemocná?“ ptal se hrabě pohlížeje na ni
upřeně. „Nemáte snad – horečku?“</p>

<p class="mlptext">„Ne, pane hrabě,“ bránila se Olga spěšně. „Docela nic mi není.“</p>

<p class="mlptext">„Tím lépe,“ pronášel hrabě zvolna. „Nemám rád lidi – nemocné.“</p>

<p class="mlptext">Olžina odvaha se rázem sesula. Nejsem rostlá na tyhle lidi,
cítila zoufale; nedovedu jim čelit. Bože, dej mi tu sílu, abych dala dnes
výpověď! Bože, dej mi tu sílu! – Předem cítila hroznou trému, až o tom promluví
s hrabětem. Zvedne jistě obočí a řekne: „Na hodinu, slečno? To se přece nedělá!“
– Co si jen vymyslím? Čím vyložím, že musím, musím domů, hned, na místě domů?
Uteku, nepustí-li mne, určitě uteku! Plna strachu čekala Olga na příští chvíle.</p>

<p class="mlptext">Rodina se zvedla od svačiny a usedla v sousedním salonu; hrabě
a Kennedy kouřili, hraběnka se chopila nějakého vyšívání; čekalo se na
odpolední poštu. Až děti odejdou, umínila si Olga, promluvím o tom. Zatím s tlukoucím
srdcem nutila se mysliti na domov. Malovala si modrou zástěru maminčinu,
nábytek nenatřený a vydrhnutý, otce bez kabátu, s dýmkou, jak čte s rozšafnou
důkladností své noviny. Je to jediná záchrana, cítila s rostoucí úzkostí,
nevydržím tu již ani den. Bože, v poslední chvíli, dej mi tu sílu!</p>

<p class="mlptext1">Paulína s očima sklopenýma přinesla poštu na stříbrném
podnosu. Hrabě shrábl dopisy na klín; chtěl sebrat i poslední psaní ležící
stranou, ale Paulína uctivě ucukla. „Pro slečnu,“ zašeptala. Ach, zdálky
poznala Olga maminčino psaní, ubohou pomazanou obálku popsanou hrozným
pravopisem, dopis, za který se vždy zastyděla, a který přece pak nosila na
srdci. Začervenala se i dnes, – odpusť mi to, mami! Chvějícími se prsty vzala
venkovské psaníčko, dojatě si přečetla adresu tak příliš důkladně napsanou,
jako by svět byl zlý a nechtěl bez podrobného doporučení odevzdat dopis do
pravých rukou tam daleko, mezi cizími lidmi, – a vtom jí spadl kámen ze srdce:
Mami, jak jsi mi pomohla! Budu číst psaní, a najednou vykřiknu: že mi stůně
tatínek, že nutně musím k němu, seberu se a ujedu, a nikdo mne nebude moci
zdržovat; za týden pak napíšu, že musím zůstat doma, ať mi pošlou můj kufr za
mnou. Tak je to nejlehčí, řekla si plna radosti. Jako každé ženě bylo jí patrně
snazší pomoci si výmluvou než příčinami. Plna radosti roztrhávala obálku. Když
vyňala psaní, bodlo ji prudce u srdce, zatajila dech a počala čísti:</p>

<p class="mlpdopisi">Milá dceruško, </p>

<p class="mlpdopisi">musím ti napsat smutnou zprávu že Tatinek se nám rostonal
doktor řek že to je srce a že je slabej a nohy má spuchlý už chodit nemože
Doktor řek že Ho nic nemá rozčílovat řek Doktor nesmíš si nařikat až nám budeš
psát Tatinek se tim trápí a žhere to nedělej a piš že se máš dobře abi aspoň
moch bejt bezstarosti Viš jak tě má rád a že seš na dobrým místě Zaplať PánBůh.</p>

<p class="mlpdopisi">Pomodli se za našeho Tatinka a nejezdi sem je to kraj Světa
Peníze sme dostali děkujem Ti mockrát je nám moc Zle co Tatinek leži Frantik mu
ukrad hodinky nesmíme mu to říct to by Ho zabilo řekli sme že se skazili že sou
u hodinaře Porád se na ně ptá kdy už je spraví že ani neví kolik je hodin ani
plakat před Nim nemožu.</p>

<p class="mlpdopisi">Milá ceruško musím ti napsat a bis děkovala Pánu Bohu že máš
to krásný místo Modli se za Pány a sluš im věrně nad takový Místo neni jak se
tam najíš to je pro tvý Zdravý seš slabá vprsou a něco nám pošleš každej měsíc
ceruško děkujem ti za to Pán Bůh tě odmění za tvý Rodiče.</p>

<p class="mlpdopisi">Vaš si Pánu dyž im budeš sloužit mnoho let tak tě zaopatřej
nadosmrti to máš jako Ouřad nedej na sebe dopustit Pozdravuj Pány odemně s Tatinkem
to je špatný schází jako svíce.</p>

<p class="mlpdopispodpisi">Zdravý tě Tvá Matka<br class="calibre14"/>
Kostelec čís. 37.</p>

<p class="mlptext2">Hrabě přestal číst své dopisy a vytřeštil oči na Olgu. „Slečno,
vám není dobře,“ vykřikl se skutečným zděšením.</p>

<p class="mlptext">Olga vstala jako bezduchá a tiskla si ruce ke spánkům. „Jen – hlava,
pane hrabě,“ vydechla.</p>

<p class="mlptext"><span class="calibre13">„Jděte si hned lehnout,
slečno, hned si jděte lehnout,“ křikl hrabě příkře a znepokojeně. Olga se
mechanicky poklonila a pomalu odcházela.</span></p>

<p class="mlptext">Hrabě tázavě se ohlédl na svou choť; ta pokrčila rameny a řekla
ostře: „Oswald, gerade sitzen!“<a href="../Text/trapne_povidky_018.html#_ftn13" title="" class="pcalibre1 pcalibre" id="_ftnref13"><span class="msofootnotereference"><span class="calibre11"><span class="msofootnotereference"><span class="calibre12">[13]</span></span></span></span></a>
Pan Kennedy kouřil a díval se do stropu. Bylo rozladěné ticho.</p>

<p class="mlptext">Hraběnka šila svírajíc rty. Po chvíli zazvonila, objevila se
Paulína. „Paulíno, kam šla slečna?“ ptala se půl ústy.</p>

<p class="mlptext">„Do svého pokoje, hraběcí milosti,“ odpovědělo děvče; „zamkla
se tam.“</p>

<p class="mlptext">„Dejte zapřahat.“</p>

<p class="mlptext">Na písku nádvoří zašuměla kola kočáru, kočí vyvedl koně a zapínal
řemení.</p>

<p class="mlptext">„Papa, soll ich reiten?“<a href="../Text/trapne_povidky_018.html#_ftn14" title="" class="pcalibre1 pcalibre" id="_ftnref14"><span class="msofootnotereference"><span class="calibre11"><span class="msofootnotereference"><span class="calibre12">[14]</span></span></span></span></a> osmělil se Osvald.</p>

<p class="mlptext">„Ja,“ kývl hrabě, hledě strnule nikam. Hraběnka vrhla na něho
pohled zkoumavý a nepřátelský. „Wirst du mitfahren?“<a href="../Text/trapne_povidky_018.html#_ftn15" title="" class="pcalibre1 pcalibre" id="_ftnref15"><span class="msofootnotereference"><span class="calibre11"><span class="msofootnotereference"><span class="calibre12">[15]</span></span></span></span></a>
ptala se.</p>

<p class="mlptext">„Nein,“ řekl nepřítomně.</p>

<p class="mlptext">Štolba vyvedl jízdní koně a sedlal je. Kennedyho kůň tančil po
celém dvoře, než si ráčil nechat dáti sedlo, zatímco polokrevný valach Osvaldův
mírně a moudře hrabal nohou, pohlížeje smutným okem na vlastní kopyto.</p>

<p class="mlptext">Rodina vyšla na dvůr. Osvald, pěkný jezdec, se hned vyšvihl na
svého koně a nezdržel se, aby nepohlédl nahoru k oknu Olgy, jež mu tak často
kynula rukou, když vyjížděl. Okno bylo prázdné. Hraběnka těžce vystoupila do
kočáru. „Mary,“ hodila za sebe. Malá Mary se ušklíbla nechutí a vstoupila do
kočáru. Hraběnka ještě váhala. „Paulíno,“ zavolala k sobě komornou, „podívej
se, co dělá slečna Olga. Ale ať tě neslyší.“</p>

<p class="mlptext">Mister Kennedy odhodil cigaretu, jedním skokem byl koni v sedle
a stiskl kolena. Kůň vyrazil tryskem, bouří zahřměla kopyta po prknech průjezdu
a jiskřivě zatřeskla na dlážděném předzámčí. „Halloo, Mister Kennedy,“ křičel
dětsky Osvald a hnal se za ním.</p>

<p class="mlptext">Paulína seběhla, ruce v kapsách bílé zástěrky. „Hraběcí
milosti,“ hlásila důvěrně, „slečna Olga si věší šaty do skříně a skládá prádlo
do prádelníku.“ Hraběnka pokynula. „Jeď,“ křikla na kočího. Kočár se rozjel,
starý hrabě pozdravil a zůstal sám.</p>

<p class="mlptext">Sedl si na lavici pod arkádou, hůl mezi koleny, a zle,
opuštěně výřil<a href="../Text/trapne_povidky_018.html#_ftn16" title="" class="pcalibre1 pcalibre" id="_ftnref16"><span class="msofootnotereference"><span class="calibre11"><span class="msofootnotereference"><span class="calibre12">[16]</span></span></span></span></a>
do dvora. Seděl tak půl hodiny; konečně vstal a tvrdě dupaje ochrnutýma nohama
šel do salonu. Usedl do lenošky nad partií šachu, kterou rozehrál včera s Olgou
a jež zůstala nedokončena. Uvažoval o situaci, byl zřejmě v nevýhodě; Olga
vysunula koně a hrozila útokem. Skloněn nad destičkou hleděl vytušit její plán;
nalezl pěknou myšlenku, z níž mu kouká porážka, a pořádná. Tu tedy se zvedl, a vzpřímen,
lomoze holí šel nahoru, do hostinského křídla. Před Olžiným pokojem se
zastavil. Bylo tam ticho, přímo strašné ticho, nic se nehnulo. Konečně
zaklepal: „Slečno Olgo, jak je vám?“</p>

<p class="mlptext">Chvilku ticho. „Už líp, děkuji,“ ozvala se Olga stísněným
hlasem. „Poroučíte něco, pane hrabě?“</p>

<p class="mlptext">„Ne, ne, jen ležte.“ A náhle, jako by se mu zdálo, že řekl
příliš mnoho, a aby to zase zkazil, dodal: „Abyste zítra už zas mohla učit.“ A hřmotně
se vracel do salonu.</p>

<p class="mlptext">Zůstat maličko déle, byl by slyšel slabé zasténání, zahajující
nekonečný tichý pláč.</p>

<p class="mlptext">Dlouhé, předlouhé jsou hodiny osamoceného. Konečně navrací se
kočár, uhřáté koně provádějí po dvoře, z kuchyně řinčí chvat jako vždy, jako
každého dne. O půl osmé zvoní gong k večeři. Všichni se sejdou, ale Olga
schází. Chvíli všichni dělají, jako by toho nepozorovali, až posléze starý
hrabě zvedne obočí a ptá se udiven: „Was, die Olga kommt nicht?“<a href="../Text/trapne_povidky_018.html#_ftn17" title="" class="pcalibre1 pcalibre" id="_ftnref17"><span class="msofootnotereference"><span class="calibre11"><span class="msofootnotereference"><span class="calibre12">[17]</span></span></span></span></a></p>

<p class="mlptext">Hraběnka střelí po něm očima a mlčí. Teprve po hezky dlouhé
chvíli zavolá Paulínu: „Zeptej se slečny Olgy, co chce jíst.“</p>

<p class="mlptext">Za okamžik je Paulína tu: „Hraběcí milosti, slečna Olga nechá
děkovat, ale že nemá hlad a že zítra vstane.“ Hraběnka zavrtí trochu hlavou; je
v tom více než nespokojenost.</p>

<p class="mlptext">Osvald se sotva porýpá v jídle a vrhá prosebné pohledy na pana
Kennedyho, aby ho brzo, co nejdříve po jídle zachránil někam ven; ale Mister
Kennedy, jako obyčejně, nechce rozumět.</p>

<p class="mlptext">Zatím se snáší šero, večer milostivý pro unavené lidi,
bezhraničný pro lidi nešťastné. Bylo světlo, pohaslo, udělala se noc; nevíš
ani, kdy nastala tato tma, jež tě dusí a svírá; tma, propast přehluboká, na
jejímž dně se rozrývá lidské zoufalství.</p>

<p class="mlptext">Ty to víš, tichá noci, která nasloucháš dechu spících a sténání
nemocných, neboť pozorně jsi naslouchala slabému, palčivému dechu dívky, jež
dlouho plakala a nyní už nepláče; tys přiložila ucho k jejímu srdci a těžce jsi
sevřela její hrdlo uložené v rozcuchaném vlase. Tys slyšela nářek dušený v podušce
a pak ticho ještě hroznější.</p>

<p class="mlptext">Ty to víš, němá noci, která jsi slyšela tichnout celý zámek,
patro za patrem, ložnici za ložnicí, a která jsi horkými prsty zaškrtila
milostný skřek ženy v zákoutí schodiště. Tys půjčila ozvěnu krokům mladého
muže, který s vlasy mokrými koupelí, tichounce si hvízdaje, jde poslední spát
po dlouhé zámecké chodbě.</p>

<p class="mlptext">Temná noci, tys viděla, jak dívka umdlená pláčem se zatřásla
při zvuku těch mladých kroků. Tys viděla, jak vyskočila z postele jako
vymrštěna slepou silou, odhodila vlasy z rozpáleného čela a vrhajíc se ke
dveřím, odemkla je a nechala pootevřeny.</p>

<p class="mlptext">Pak znovu na palčivém loži strnula v děsném čekání jako
člověk, kterému již není pomoci.</p>

</div>
</body>
</html>